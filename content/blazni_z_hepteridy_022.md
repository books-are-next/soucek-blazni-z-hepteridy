---
title: "18\\.\_kapitola"
contentType: prose
---

<section>

> _Obviňují ho, že po celých šest let dosud nebyl hoden mít přítele, pročež byl odsouzen k tomu, že bude králem, a to králem lidu jiného plemene, než k jakému on sám náleží._

> — Cyrano z Bergeraku, Cesta do Sluneční říše

Záchranné čluny Castoru (jako ostatně záchranné čluny všech osobních interstelárních korábů) byly konstruovány na zásadě možnosti pilotování mírně debilním děckem. Lépe a výstižněji řečeno na zásadě povelového řízení. Technickou stránku letu obstarávaly automaty – nebylo možné očekávat, že v případě havárie bude mezi cestujícími dost vyučených pilotů-kosmonautů, aby bylo možné řešit záchranu lidí jinak a méně nákladně. Šéf si v duchu gratuloval, že tento princip už před dvaceti lety prosadil, aniž ovšem tenkrát tušil, jak plně jej využije.

Castor už dávno zmizel jako stříbrný pstruh v mimoprostoru a Šéf osaměl. Oba piloti se – pochopitelně, a jak jinak? – jeden přes druhého nabízeli, že jej doprovodí. Odmítl. Nestálo to za to. Nemohli mu nijak pomoci a v sektoru Hepteridy se v posledním čase i bez zbytečných frajeřin ztratilo dost lidí. Pomyšlení, že Castor už nastupuje první mimoprostorovou translaci k Zemi, Šéfa uklidňovalo právě tak dlouho, než si uvědomil, že Země je pro něho…

Stiskl rty a věnoval se situaci. Člun klesal strmě k povrchu Hepteridy takovou rychlostí, jakou připustily automaty vzhledem k ohřevu jeho povrchu. Horus ani cizí kosmický koráb nebyly pochopitelně k spatření: ve vzdálenosti několika tisíců kilometrů je i pořádná loď sto i více metrů dlouhá pouhým smítkem. Šéf však byl s Výzkumnou skupinou v radiofonním spojení. Ne s Aslanem, to si výslovně zakázal. Na druhém konci neviditelné linky byl nějaký nemluva, který jen občas několika lakonickými slovy oznámil, jak se věci vyvíjejí: zatím nic nového. Horus 87 se pomalu přibližuje té divné kosmické lodi a střádá energii pro silové štíty. Kdyby něco. Jeden nikdy neví.

Šéfa napadlo, že by se Aslan mohl pokusit vyhledat v palubním archivu, kde by měly být typové karty všech možných i zcela nemožných korábů, ty lodičky stavěné kdysi na Sadoru vlastně tak trochu jako melouch, a porovnat jejich charakteristické znaky s lodí těch mizerů, kteří ho donutili v tomto respekt zasluhujícím věku hrát si na kosmonauta, ale včas svou myšlenku zavrhl. Aslan a jeho parta mají teď rozhodně jiné starosti než se přehrabovat v archivu. Kdyby se o něčem takovém jenom zmínil, potvrdil by skvělým způsobem už dávno kolující mínění mladších kolegů z Centrální, že je – celulární aktivace sem, celulární aktivace tam – leda sklerotickou troskou kdysi snad schopného koordinátora. Tak to ne, mládenci.

Povrch Hepteridy se blížil a Šéf si jej prohlížel se zájmem přistěhovalce o neznámý břeh, který mu bude pravděpodobně osudem. Odtud, z výšky několika desítek kilometrů, vypadaly hepteridské kontinenty stejně líbezně jako zblízka. Ba takto dokonce ještě naléhavěji připomínaly nepravidelné a výstřední, ale půvabné dorty s pistáciovou polevou. Na spatření hepteridských turů, nebo dokonce datů, nebylo ovšem zatím ani pomyšlení, ale Šéfa teď nezajímali ani jedni, ani druzí. Podle první orientační zprávy Marta Stama znal přesné souřadnice přistání pobočného člunu Hydru, který dopravil na Hepteridu tu bláznivou partu z polyvize a jeho sice oblíbeného, ale neméně bláznivého agenta. Další gravitační spojení bylo neuspokojivé a jiná se neuskutečnila. Když to dobře dopadne, dozví se brzy proč. Když ne, je to koneckonců také jedno. Vyklepal souřadnice přistání pro palubního robota už dávno a teď jen očekával, co se bude dít.

„Co je nového?“ zeptal se netrpělivě do mikrofonu interkomu. Ten Aslanův chlap by také mohl být alespoň trochu mluvnější!

„Celkem nic, Šéfe. Už jsme na vizuální. Štíty ještě nemáme.“

„Žádné spojení?“

„Pokud vím, tak ne. Na žádné frekvenci neodpovídají, tak to teď pípalové pro změnu zkoušejí laserem.“ Tím zřejmě považoval informaci za dostatečně objemnou i jasnou a už se více neobtěžoval.

Člun, jak Šéf s mírným podivem, že to všechno tak uteklo, nasazoval na přistání a vznášel se na pomocných tryskách jen několik set metrů nad určeným místem. Jedním průzorem viděl Šéf nepravděpodobnou hmotu chudáka hepteridského tura, zděšeně zírajícího k obloze, jaká katastrofa se to zase valí, a zakabonil se nad touto nepatřičností přírody.

Pak vyhlédl druhým průzorem.

Nedaleko něho vyhrožoval zelenému nebi zčernalý a rozervaný prst pobočného člunu Hydru, pokrytý seškvařeninami a puchýři. Kolem něho byly v malebném nepořádku barevné cáry rozervaných iglú, v nichž už zřejmě nalezli vítané útočiště nebo snad novou hračku datové, stoupající teď v hroznech poplašených koulí do výšky. Mart se opět jednou osvědčil a určil souřadnice na chlup – dobrá práce palubního robota záchranného člunu se ovšem rozuměla sama sebou. Šéf stiskl tlačítko, označené _Dokončení přistávacího manévru._ Člun lehce a takřka bez nárazu klesl k zemi a zabořil se automaticky vysunutými teleskopickými rameny do husté a vonící hepteridské trávy. Odsunul poklop pilotního sedadla a vdechl lehký, chladný vzduch. Ještě jednou sáhl po mikrofonu interkomu, ale tentokrát jej Aslan předešel.

„Haló, Šéfe, letí na nás něco podobného tomu, v čem posledně byly ty Plutonové prskavky. Tentokráte jenom jeden exemplář. Mám použít antirakety?“

„Může v tom být člověk, Aslane?“

„Celkem ano, jenomže asi…“

„Zmizte do mimoprostoru! Se mnou je všechno v pořádku. Ukažte se tu zase,“ Šéf pohlédl na hodinky, „ve třiadvacet hodin místního galaktického času a ohlaste se interkomu. Jasné?“

„Jasné. Máme teď trochu naspěch, Šéfe. Končím. Hodně zdaru!“

Starý muž si hluboce oddechl a začal se škrabat z popruhů, když mu na rameno dopadla ruka nebo chapadlo nebo něco jiného, s čím je možné setkat se na téhle bláznivé planetě. Srdce se mu málem zastavilo.

„Jak se máte, Šéfe?“ zazubil se Mart. „Vůbec nevnímáte vítací delegaci. Cítíme se uraženi. Hugh!“

„Vy šašku, vy… vy…,“ zasípal Šéf, sotva byl znovu mocen slova. „Jak jste věděl, že tady přistanu?“

„My, Hepteriďané, máme zvláštní a na Zemi dosud netušené schopnosti,“ řekl skromně, leč důstojně Mart. „A kromě toho jsem před několika hodinami dostal gravifonní přesný čas vašeho příletu Castorem. Můj vrozený důvtip mi prozradil, že asi nebudete prohledávat celou Hepteridu, ale spokojíte se souřadnicemi, které jsem vám udal. Co soudíte o mimořádné dovolené za mimořádně inteligentní a iniciativní provádění úkolu?“

„Bude to asi poslední věc, kterou vůbec v Centrální zařídím, Marte,“ odpověděl Šéf a odvrátil oči, když si povšiml Stamova udiveného obličeje, „ale na vaši dovolenou docela určitě nezapomenu. Zruším ji. Snad se potom naučíte ctít šediny.“

Poslední slova byla řečnickým obratem. Šéf samozřejmě důsledně pečoval, aby těch šedin bylo co nejméně. Jestlipak taky na Hepteridě roste nějaký plevel, kterým se dají barvit vlasy, pomyslel si. Jestli ano, už na to místní dámy určitě přišly.

Vysoukal se z kabiny, když rozhodným gestem odmítl Martovu pomoc, a trochu dojatě sestoupil na půdu Hepteridy. Konečně je – doma. Zvláštní!

„Když dovolíte, Šéfe, představím vás,“ řekl Mart a pokročil k trochu shrbené štíhlé postavě v šafránovém rouchu, přehozeném přes rameno. Tylku se mírně usmíval a pozdravil Šéfa klidným, přátelským gestem.

„Čekal jsem vás, bratře,“ řekl terránsky. „A nejen já a nejen na krátkou dobu. Konečně jste zde, jak bylo určeno. Kruh se pomalu uzavírá, ale co nedorozumění a omylů bylo a ještě bude třeba překonat, že?“

Mart zděšeně očekával, co se bude dít. Pokud Šéfa znal – jako že ho znal dlouho a dobře – nedovedl si představit, že by se on, jeden z předních koordinátorů Centrální galaktické jen tak na potkání bratříčkoval se staříkem, připomínajícím figuru z polyvizní inscenace řecké tragédie, a dokonce blábolícím zřejmé nesmysly. Jeho překvapení bylo tak veliké, že zapomněl oba díly této myslitelně co nejodlišnější dvojice představit. Jen zíral; proti sobě tu stál jeden z předních organizátorů a tvůrců galaktického kosmověku se zkušenostmi delšími sta let, skvěle zachovaný, a jak byl Mart na rozdíl od nedočkavých a závistivějších kolegů přesvědčen, dosud na vrcholu duševních sil. Proti němu křehká postava starce naprosto neurčitého věku, jenž za celý život zcela určitě nepoužil (Mart vlastně nevěděl, proč si to myslí, ale nepochyboval o tom) ani biologické stimulátory, ani jiné vymoženosti všemocné medicíny kosmověku, který neměl, jak se zdálo, valné mínění o důležitosti nebo spíše nezbytnosti techniky a řešil celou řadu problémů, před něž bylo postaveno obyvatelstvo Hepteridy, naprosto osobitým způsobem. A pojednou si Mart s údivem uvědomil, že se pod rozervaným trupem pobočného člunu ztraceného Hydru a mezi strakatými cáry zničených iglú setkali dva rovnocenní partneři.

„Kosmická energie,“ řekl Mart sám pro sebe. Ani si neuvědomil, že mluví nahlas. „Tisíce generací. Člověk.“

Šéf po něm šlehl pohledem a přistoupil k tylkovi.

„Také já se raduji…,“ na okamžik se odmlčel, „… bratře, i když ještě mnohému nerozumím.“

„A kdo z nás rozumí?“ zamudroval tylku.

Mart trochu nervózně sledoval oblohu, kde se mohl kdykoli objevit černý raketoplán, jehož zásluhou byl zničen člun a božská Kara odsouzena k pobytu na planetě bláznů, ponravovitých turů a nepochopitelných událostí, ne-li dokonce ještě něčeho horšího.

„Doporučuji nastupovat, panstvo… pardon, bratři,“ dodal pak tiše, aby jej slyšel jen Šéf, a pokynul rukou k vznášedlu.

</section>
