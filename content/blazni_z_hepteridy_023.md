---
title: "19\\.\_kapitola"
contentType: prose
---

<section>

> _Moji syndikové, byvše vyzváni, aby vyjevili pravdu, odpověděli, že v zájmu svého svědomí jsou nuceni před soudem prohlásit, že dozajista nejsem opicí, jak o sobě tvrdím._

> — Cyrano z Bergeraku, Cesta do Sluneční říše

„Vy slečno, jako taková vůbec neexistujete. Jste jenom stavem mysli, jen fikcí stamiliónů bláznů, kteří nemají na práci nic lepšího a užitečnějšího než ztrácet čas před obrazovkou. Jste syntetický výrobek reklamního agenta a režiséra. Bohužel, přesto představujete jeden z hlavních problémů, které tu mám,“ hartusil Šéf, přecházeje rozčileně sem a tam po plastikovém koberci, zřejmě zdobícím ještě nedávno interiér nějaké kosmické lodi, což si uvědomoval znovu a znovu s pocitem neosobního rozhořčení.

Neexistující fikce a syntetický výrobek neměl daleko do pláče.

„Představovala jsem si… představovala jsem si šéfy Centrální galaktické docela jinak. Tady Mart, chci říci pan Stam, je jen pomocným redaktorem, ale choval se ke mně rozhodně lépe než vy. Nikam nepůjdu! Nejsem malá holka.“

„To už dávno nejste,“ připustil Šéf. „Taky mám oči, slečno Karnová. Ale co si může beze všeho dovolit nějaký obyčejný pomocný redaktůrek té vaší polyvize,“ zašklebil se na Stama –, „nemohu si dovolit já. Taktak jsem na Zemi utekl hordám vašich fandů.“

„Skutečně? Drahouškové! Jak jsou milí!“ radovala se Kara.

Mart měl pocit, že Šéf počítá do deseti, aby se uklidnil.

„Skutečně. Je mi naprosto jasné, slečno Karnová, že odmítáte odejít podle rozumné tylkovy rady s ostatními obyvateli tohoto obvodu planety do bezpečí jen a jen proto, abyste se po návratu na Zemi, který jsem ovšem povinen zajistit, měla v zásobě další senzační historky pro své agenty a ty milé blbečky, co jim vždycky na všechno naletí. Jenomže já musím řešit ještě něco důležitějšího než otázku bezpečnosti slečny Kary Karnové. Buďte tak laskavá a moudrá a ztraťte se odtud!“

Kara umíněně zavrtěla hlavou, což velice půvabně rozvlnilo světle zlaté kadeře, téměř přírodní, a tudíž poměrně nejméně dotčené kosmetickou blokádou, která ji postihla.

Vůbec se v tom okamžiku nepodobala sladce bezmocné bytosti, vzbuzující v mužích všeho věku nepřekonatelnou touhu vyvést ji z havarijních situací (neúnavně vymýšlených Péťou Prittem), zkrátka nějak té chudince malé pomoci. Zdálo se spíše, že se chystá Šéfovi vyškrábat oči.

„Ne! Třeba se mi podaří totéž, co Péťovi a Tobiášovi. To by se vám tak hodilo, poslat mě někam do jeskyní jako… jako pračlověka. Ani nápad!“

„O časoprostorovém tunelu se vůbec neodvažujte přemýšlet, ženská,“ skoro zařval Šéf. „Víte, jaké je to riziko? Víte vy vůbec…“

„Pardon,“ vmísil se do diskuse Mart. „Je mi to hrozně nepříjemné, ale myslím, že bych k tomu měl něco říci. Chápu slečnu Karu. Nevím ani jak do toho, Šéfe, ale chápete – člověk není ze dřeva. Ne, proboha, k ničemu mezi námi nedošlo, to ne, ale někdy stačí letmý dotek ruky, pohled, znáte to, ne?“

Šéf temně zavrčel, což mohlo znamenat cokoli, Kara zírala a Mart pokračoval:

„V posledních dnech už nebylo pochyb, že vztah drahé Kary, chci říci slečny Karnové, ke mně přesáhl hranice pouhého přátelství. Lichotí mi to, to se rozumí, ale pochopte, drahá Karo… Já jsem vám přece nezavdal nejmenší příčinu, ani nenaznačil ze své strany jakýkoli vztah, to přece musíte poctivě uznat, že…“

„Ó…,“ vydechla Kara zděšeně, když se poněkud zotavila z původního otřesu.

„… dokonce jsem se upřímně snažil, aby k tomu nedošlo,“ pokračoval Mart osudovým a truchlivým hlasem. „Jistě, malý flirt by byl nepochybně oboustranně příjemný, má drahá, chápu vás…“

„Ó…!“ skoro zaječela Kara o tercii výš.

„… ale miluji svou ženu,“ prohlásil dojatě Mart. „A své dva kloučky,“ dodal rychle. „Nemohl bych…“

„Vy… vy… vy…“

„Drahá, bude to tak opravdu nejlépe,“ ujistil ji tónem, jakým obvykle konverzujeme s jezevčíky.

Božské Kaře z hvězd konečně vyhrkly z očí slzy, popadla minia­turní zavazadlo s několika nezbytnostmi, kterými je v posledním okamžiku zásobil záchranný člun Horu, a vyřítila se beze slova ven.

„Nemyslíte, že jsem to trochu přepísk, Šéfe?“ zeptal se ustaraně milující manžel a otec Stam. „Neměl jsem si povít jenom jednoho kluka? Nebo raději holku, aby jí to nepřišlo tak líto?“

„Ne. Tohle éterické zjevení je tvrdší než vy a já dohromady, Marte. Brečela vzteky. Dobře jste to udělal. Ať je raději nějaký čas z dohledu. Tady může být už za chvíli trochu dusno. No, uvidíme…,“ pohlédl na hodinky. „Za deset minut by se měl ohlásit Aslan s novinkami.“

Zatím však vstoupil tylku. Potkal-li zuřící Karu, nedal to na sobě znát.

„Kosmická loď opět přistála v údolí, odkud jsme už odvedli několik hvězdicových tvorů,“ oznámil. „Nikdo nevystupuje – zatím. Ale vnímáme impulsy svědčící o přítomnosti inteligentních bytostí.“

„Rádiové signály?“ zajímal se Šéf. Tylku mírně zavrtěl hlavou.

„Mentální impulsy. Je to jednodušší a nevyžaduje to příliš nákladná zařízení, bratře.“

Šéf se usilovně snažil nedat na sobě znát nechuť, kterou zřetelně pociťoval při každé zmínce o výstřednostech místních bláznů. Zatím se nezbavil pocitu, že tu jde o cosi podobného čarodějnictví, magii nebo jinému šarlatánství.

„Hm…,“ přikývl. „Lidi?“

Tylku pokrčil rameny. „V každém případě inteligentních bytostí. Obávám se, že zatím nemohu říci nic více.“

„Ale to je přece základní problém celé akce,“ snažil se Šéf mluvit co nejklidněji. „Na oběžné dráze kolem Hepteridy se vynořuje v dohodnutých intervalech z mimoprostoru terránský koráb, vybavený dostatečnými možnostmi zakročit, pokud jsou viníky všech těch nehorázností lidé, tylku. Už je těch nesmyslů dost, i když zatím naštěstí i díky vaší pomoci dvěma Terráncům nedošlo k obětem na životech. Chceme se jen předem ujistit, že nejsme ve styku s mimolidskou civilizací – to by pak ovšem zcela měnilo situaci a přinutilo nás k daleko větší trpělivosti, i… i za jakoukoliv rozumnou cenu. Samotné zjištění, že jde o inteligentní bytosti, je mi… chci říci: není mi nic platné!“

Mart se královsky bavil. Představoval si, jak by asi Šéf řádil, kdyby jeho partnerem nebyl právě tenhle důstojný stařík, ale například někdo z Centrální. Lidé, kteří měli cokoli společného s kosmonautikou, užívali v takových případech všeobecně známý termín: sto­dvaapadesátka. Stodvaapadesátka znamenala v rychlém nouzovém kódu „zuřivý maniak na palubě, potřebuji pomoc!“

Než mohl dostatečně vychutnat svou myšlenku, pocítil trojí zaťukání u srdce.

„Momentíček, Šéfe,“ přerušil další proud Šéfovy výřečnosti. „Za tři minuty gravifonická relace. Skočím si pro Eko Darta.“

„Pro co si skočíte?“ obrátil se Šéf jako kaferský buvol k dalšímu možnému protivníkovi, na němž si mohl případně vylít vztek bez zábran.

„Pro polyvizní hvězdu a ozdobu stěn dívčích pokojíků celé Galaxie,“ vysvětlil Stam a co nejrychleji zmizel. Vrátil se udýchaný a podobaje se únosci Sabinky mužského rodu právě včas, takže se Šéf ani nedostal k výbuchu zuřivosti nad znesvěcením nejvzácnějšího spojovacího prostředku Galaxie jeho instalací do nedůstojného panáka, ke všemu polyvizního.

„No, ano, jsem to já, to se rozumí, že jsem šťastně doletěl,“ huhlal do mikrofonu jako bouřka, pomalu se vzdalující za nejbližší kopce. „Proč bych, ksakru, neměl být v pořádku? Jestli mi nic jiného nechcete, nemuseli jste se obtěžovat.“

Z reproduktoru, skrytého v útrobách polyvizního hrdiny, se ozval přes propast vesmíru upjatý a dotčený hlas.

„Tak už sdělujte!“ skoro zavyl Šéf, měnící se opět ve vzornou stodvaapadesátku. „Myslíte si, že gravifonie je zadarmo a že má tolik volných frekvencí?“

Hlas se nevzrušil, spoléhaje na dostatečnou vzdálenost od zuřícího sloupu Centrální galaktické.

„Především jsme zjistili data zrušení a rozebrání nebo demolice všech kosmických lodí na Sadoru pro rozličné zájemce kolem roku…“

„To vím. Dál!“

„Seznam je úplný. Případný cizí koráb v sektoru Hepteridy i kdekoli jinde tedy absolutně nemůže mít tento původ.“

„Hm…,“ zabručel Šéf. „Skoro bych byl raději… Pokračujte!“

„Dále vás geotektonická sekce žádá, abyste se vší energií zabránil dalšímu používání tzv. časoprostorového tunelu, jímž byli dopraveni dva muži – alespoň to tvrdí – z Hepteridy na Zemi, a to pokud možno za všech okolností. V oblasti Himálaje došlo včera k výrazné tektonické aktivitě zcela mimořádného druhu, postihující, i když naštěstí ne katastrofálně, velmi široké okolí, dokonce i oblast Indického oceánu. Geotektonická sekce se domnívá, že otřes je v souvislosti s provedenou… ehm, s provedeným posunem. Rozhodně varuje před opakováním.“

„Nic takového se opakovat nebude,“ ujistil Šéf mikrofon, a pro dva parazity z polyvize už vůbec ne, pomyslel si. „Všechno?“

„Oficiálně všechno. Několik slov chce s vámi ještě promluvit doktor Meester.“

„Jak se máš, Mino?“ ozval se zlomený hlas.

„Ohromně, jen kdyby mě pořád někdo nezdržoval,“ odpověděl Šéf, ale už beze stopy hněvu. Snad si uvědomuje – napadlo Marta –, že mluví se svým starým, možná nejstarším přítelem naposledy.

„Napadlo mne, že by sis měl vzít ještě tak dvě tři kapsle hyperdrilu. Rozhodně by to nebylo na škodu. A další posuny mimoprostorem už opravdu neriskuj. Prověřil jsem to.“

„Vezmu, doktore, a nebudu riskovat. Ještě něco?“

„Ne. Jsem rád, že jsem tě slyšel, Mino. Buď zdráv!“

„Děkuji. Vynasnažím se,“ řekl Šéf už docela krátce a vypnul přístroj. V tom okamžiku se ozval interkom, který Mart vymontoval ze záchranného člunu Horu a přenesl do bezpečí jeskyně.

„Za posledních pět tisíc let tu nebylo tak živo,“ podotkl s úsměvem tylku. Šéf přikývl.

„Časem se to, doufejme, zase uklidní,“ ujistil starce.

„Mluví Aslan,“ ozval se reproduktor. „Horus na výstupu z mimoprostoru a dočasně na orbitě. Sledujeme kosmickou loď neznámého typu. Přistála nedaleko vás, Šéfe. Souřadnice…“

„Ty znám,“ přerušil ho Šéf. „Když mám něco u nosu, nepotřebuji na to ani planimetrii, ani vás. Co se děje kolem korábu?“

„Zatím neregistrujeme nic zvláštního. Východy se zdají uzavřeny.“

„A co je s vámi?“

„Taky nic extra, Šéfe. Horus je už zase v pořádku. Ovšem až na tu zatracenou polyvizi. Chlapi nadávají.“

„Tak je nechte nadávat a doporučte jim, aby ve volných chvílích hráli zajíček v své jamce sedí sám. Alespoň se protáhnou. Přejděte na stabilizovanou oběžnou dráhu a zavěšte se nad nás jako andělíček strážníček, Aslane. A nemusíte se ani moc schovávat. Naopak chci, aby nás viděli. Totiž vás. Kdyby něco, tak zase vklouznete do mimoprostoru. Budete mít čas?“

„Samozřejmě, Šéfe. Spoustu času. Musíme to spočítat, ale odhadnuto od oka budeme nad vámi asi tak dvacet tisíc kilometrů.“

„Výborně, zůstaňte na interkomu, kdyby se tady dole náhodou něco dělo… Ano, a ještě něco: o Hydru nemáte žádné zprávy?“

„To je ta nájemná loď polyvize, že? Ne, nic, Šéfe. Podle magnetometrických měření asi není na planetě. Ani v oceánech. Našli jsme jenom chudáka starý Capax a to jejich fáro. Lodě, které přistály dříve, jsou už asi rozebrány,“ domníval se Aslan.

„To tedy asi ano,“ potvrdil Šéf s nevrlým pohledem na zařízení místnosti, sice spartánské, ale zato s naprostou většinou pocházející z kosmických korábů a sloužící tu buď původnímu, nebo zcela novému účelu. „Tak mějte oči na stopkách, Aslane, a nic neriskujte. Konec!“

Obrátil se k tylkovi. „Pořád se mi zdá, že jste jediný živý Hepte­riďan. Kde jsou vlastně ostatní?“

„Není nás mnoho,“ odpověděl stařec. „Sotva několik desítek tisíc. A většina odešla do bezpečí, do hlubokých údolí, hned v okamžiku, kdy se u naší planety objevila kosmická loď, s níž přiletěla slečna Karnová a pan Stam. Netušili jsme, co její přítomnost znamená. Na počátku vznikly jakési oboustranně mylné dohady, jež bylo nutno rozptýlit. Tady, v řídícím středisku obydlené části Hepteridy, zůstala v tomto okamžiku jen Rada starších a několik běžců zajišťujících spojení.“

„Běžců?“ povytáhl obočí Šéf. „To vypadá jako pohádka. Nemáte z kosmických lodí vznášedla a vrtulníky?“

„Několik jich skutečně máme,“ připustil tylku, „ale zdaleka ne všechny jsou v dobrém stavu. Kromě toho jsou hory Druhého kontinentu pro obojí druh dopravních prostředků takřka nedostupné. A konečně nemáme nazbyt pohonných látek.“

„To všechno se dá snadno a rychle napravit,“ zavrčel Šéf. „Jen říci!“

„Ne, můj bratře,“ zavrtěl jemně, ale rozhodně hlavou tylku. „Naše civilizace se ubírá jinými cestami. Dosahuje jinými prostředky podstatě týchž cílů jako vy a hodlá při nich zůstat. Jinak by byla Hepterida a její obyvatelstvo závislé na Zemi a jakékoli přerušení tohoto spojení by nezbytně mělo tragické následky. Rada starších se již dávno rozhodla čelit této možnosti, vlastně ji ani nepřipustit.“

„Takže například pobíháte po kopcích s depešemi,“ poznamenal jedovatě Šéf.

„Takže například někteří z nás, kteří se rozhodli podstoupit pracný a velmi dlouhý výcvik, znovu obnovili prastarou znalost lung-gomu, bratře. Běhu, který jediný kdysi udržoval po dlouhá staletí spojení mezi tibetskými kláštery a vlastně umožnil jejich vznik a existenci. Vzhledem k drsným zimám, jimiž je Hepterida téměř pravidelně navštěvována, ovládá každý z nás neméně staré umění tumo, vnitřního ohně, jehož rozdmýchání umožňuje život i za nejdrsnějších podmínek.“ Tylku sklopil v rozpacích oči. „Musím dokonce přiznat, že se v poslední době mezi naší mládeží objevil pro radu starších nevítaný sport, jenž je v podstatě zneužíváním tuma: mladí mužové se předstihují, kdo z nich za mrazivé noci vysuší více mokrých prostěradel na holém těle…“

„To snad…“ – Šéf se bouřlivě rozchechtal, pak ale zvážněl a pohlédl úkosem na tylka, zda ho neurazil. Nezdálo se. „Rozhodně originální sport, tylku, namouduši! Ale když o tom tak přemýšlím, není ani o chlup nesmyslnější než například prohánění míčku z jedné jamky do druhé bez zřejmého logického smyslu a bez zjevné potřeby. Doufám…,“ trochu se zarazil, „že po dobu svého pobytu zde nebude nucen sušit na těle žádné textilie.“

Stařec zvedl ruce v půvabném, stylizovaném obranném gestu.

„Bratře, jak vás mohlo něco podobného napadnout? Tumo je sice pro značnou část našich bratří a sester nezbytné, ale pokud můžeme, instalujeme všude docela vyhovující ústřední topení…“

„Ano. O tom se tuším zmínil už James Hilton, když popisoval lámaserii Šangri-la, totiž pardon, Hepteridu.“

„Jistě. Právě tak dáváme podle možnosti přednost interkomu – jenže přístrojů není dostatek a jiné naše… naše telepatické schopnosti přicházejí občas vhod. Pan Hilton se zcela jistě nemýlil alespoň v jedné charakteristice naší společnosti: v její rozvážné umírněnosti. Nejsme – nebo alespoň se snažíme za žádnou cenu nebýt výstředními.“

Šéf si pomyslel, že se těm bláznům z Hepteridy tohleto daří, alespoň podle terránských měřítek, ze všeho nejméně, a kromě toho si do knihy naléhavých úkolů, kterou zatím sepisoval v mysli, poznamenal nutnost podívat se včas na nefungující interkomy a vznášedla, která asi budou ve skandálním stavu. Rozhodně tu nehodlá hopsat po horách jako gumový míček nebo si telepaticky objednávat kávu. Trochu to tu zkrátka rozhýbá.

Tylku rámcově pochopil jeho myšlenky, ačkoli biostimulátory vytvářely dost účinný psychologický blok, zabraňující telepatickému příjmu. Přejel si dlaní ústa, aby zakryl úsměv.

„Že ruším, Šéfe,“ ozval se Mart, až dosud tichý jako pěna. „Na interkomu máte soldatesku. Zase něco chtějí.“

„Měl byste se vyjadřovat přiměřeněji, Marte…,“ řekl káravě Šéf, ale svou myšlenku nedokončil.

„Aslan. Jsme na stabilní orbitě, Šéfe, a máme vás jako na dlani – totiž ne vás, ale vrak Capaxu a tu divnou loď.“

„To jsme si konečně dohodli,“ odsekl Šéf, který nenáviděl, jak bylo v Centrální galaktické notoricky známo, všechny zbytečné řeči – pokud je ovšem nevedl sám. „Mám se pustit radostí do tance?“

„To nechám na vás,“ odpověděl z reproduktoru nevzrušeně Aslanův hlas. „Chci vám říci, že posádka té – té pirátské lodi vystupuje. Vzhledem k tomu, že o nás docela určitě vědí a že si dovedou rámcově představit, co bychom mohli udělat, to vypadá na kapitulaci nebo něco takového.“

Šéf a Mart Stam na sebe překvapeně pohlédli.

„Vidíte je? Jak vypadají?“ zajímal se Šéf. „Jako hvězdice?“

V interkomu bylo několik okamžiků hrobové ticho. To neinformovaný Aslan polykal a trávil smutnou skutečnost, že Šéf na stará kolena podlehl vlivu fantastických románů nebo jiné podobně pokleslé literatury. Mart by byl vsadil krk, že zaslechl i tlumené Ligovo chechtání, podobající se bublání vroucí hrachové polévky.

„Ne, proč? Pokud můžeme soudit, jsou to docela obyčejní lidé, Šéfe. Dvě ruce, dvě nohy, hlava – a tak dále. Těžké zbraně zatím venku nemají, což ovšem nevylučuje poboční anihilátory nebo lasery nebo něco podobného.“

„Rozumím. Vejdu s nimi ve styk. Zůstaňte ještě na interkomu, Aslane. Nemyslím, že by hrozilo nebezpečí, ale pro jistotu připravte něco, čím byste mohl okamžitě zasáhnout, kdyby vám dal Mart Stam pokyn. Bude, pokud se mu uráčí uposlechnout, někde poblíž mne. Co navrhujete?“

Aslan zřejmě chvíli přemýšlel. „Vzhledem k tomu, že tam budete také vy, Šéfe, a Mart, tak jedině paralyzační paprsky. Snad se mi podaří zaměřit tak úzký kužel, aby byly účinné. Upozorňuji vás ovšem, že je to prý hrozně nepříjemný pocit…“

„No nebyl by první,“ zavrčel Šéf. „Souhlasím. Za jak dlouho si všechno připravíte?“

„Nejpozději do pěti minut to bude hotovo, Šéfe,“ ujistil jej Aslan.

„Takový rychlík zase nejsem. Tak se do toho dejte!“ nařídil Šéf a vypnul příjem. „Vezměte to, Marte. Půjdeme se podívat na ty rošťáky, co nám ukradli Hydrus a zničili Capax 37. Dáte nám jako doprovod nějakého zázračného běžce z vaší stáje tylku?“

Stařec si důstojně upravil cíp šafránové řízy.

„Ne, bratře. Doprovodím vás sám. Není to daleko.“

</section>
