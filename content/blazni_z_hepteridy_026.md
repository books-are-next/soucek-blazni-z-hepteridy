---
title: "22\\.\_kapitola"
contentType: prose
---

<section>

> _Tyto vývody jsou dostačující k tomu, aby tě přiměly vypít onu hořkou číši s potřebnou odevzdaností, nicméně mi zbývají další, ještě závažnější výhody, které bezpochyby pohnou k tomu, že se na ni budeš těšit._

> — Cyrano z Bergeraku, Cesta do Sluneční říše

„Tak už dost, prosím vás,“ utišil Šéf všeobecný rozruch gestem, které rozhodně bylo mírnější než ta, jež důvěrně znali přičinliví mládenci z Centrální. „Nejde to jinak. Meester ví svoje – nechal analyzovat moje biokarty a docela určitě by mě tu nepřikoval, kdyby to nebylo opravdu nutné. Ostatně proč ten křik? Už dávno jsem si přál někde klidně rybařit a koukat se do nebe a… a podobně. Na Hepteridě to půjde stejně dobře jako na Zemi. Mohu tu třeba ve volných chvílích pást ty rohaté hvězdice. Mimochodem…“

Tylku, stojící opodál se sklopenýma očima, odpověděl na nevyřčenou otázku. „Zůstanou zde. Mužové z Ramosu nám o nich řekli vše potřebné. Pokusíme se s nimi později navázat styk.“

„No prosím,“ řekl Šéf, ale v jeho hlase nebyla ani stopa zadostiučinění, nebo dokonce vítězoslávy, „naváží styk s hvězdicemi a na stará kolena mne třeba naučí i několika fakírským trikům. Co mně bude chybět, Marte? Nechte už toho a nehrajte si na chůvu. Starejte se raději o svou čerstvě získanou křehkou bytost, než vás začne podezírat z počínajícího nedostatku zájmu a praští vás ještě jednou.“

Kara zrudla.

„Už se mu to skoro úplně zahojilo,“ prohlásila vzdorovitě. „Ostatně on…“

„Nic si z toho nedělejte, slečinko,“ uklidnil ji Šéf. „Teprve od toho okamžiku jsem vás začal brát na vědomí jako osobnost. Dát přes hlavu člověku, který mně pil krev už hezkých pár let, je záslužnější než ty vaše špumprnákle v polyvizi. Já vím, nic ve zlém,“ pokynul Péťovi, jenž se chystal hájit společenskou důležitost, záslužnost a vůbec vesmírnou významnost tohoto řemesla.

„Budeme vás sem jezdit navštěvovat,“ řekl melancholicky Stam, „jestli si to totiž před jenom ještě nerozmyslíte, Šéfe.“

„Nerozmyslím a jezdit sem nebudete,“ řekl rozhodně Šéf. „Jednak proto, že vás Centrální neplatí a ani nadále nebude platit za výlety, jednak – a to hlavně – vzhledem k tomu, že na Hepteridu nebude jezdit nikdo. Ani polyvize. Rozumíte, pane… pane… eh…“

„Pritte,“ odpověděl utrápeně Mart.

„Správně. Odevzdávám Martu Stamovi další, druhý autentizovaný pásek s posledními pokyny a se svou výpovědí v Centrální. Doufám, že mé pokyny budou respektovány už proto, že jsou poslední. Hepterida je poněkud… poněkud zvláštní planeta. Je v zájmu terránského svazu, aby byla ponechána bez násilných zásahů – i když, připouštím, že její kolonisté zvolili značně… ehm, značně osobitou cestu. Kdo ví, kdy se to může ostatním vesměs technickým civilizacím hodit. Už teď jsem se tu toho dost naučil o stabilitě, nevykoupené diktátem ustavičného technického rozvoje, a nebude na škodu mít takovou experimentální zkumavku, jakou Hepterida je, v záloze. Takže zákaz, blokáda a věnec jaderných min, plujících kolem celého sektoru, Marte.“

To poslední ovšem nemínil Šéf vážně, jinak byl – což Mart Stam pochopil – rozhodnutý připravit osobní peklo každému, kdo by mu jeho poslední projekt naboural nebo se o to jenom pokusil. Marta samotného nevyjímaje. „Ale hepteridští turové…,“ namítal zoufale Péťa. „A teď ke všemu ještě hvězdice! Mám připraveny dva scénáře…“

„Tak je zahoďte, příteli,“ poradil mu Šéf roztomile a proti svému zvyku zcela slušně. „Nebo si ty potvory udělejte z plastiku. Stejně je u vás všechno podfuk,“ prohlásil s hlubokým přesvědčením profesionálního skeptika.

„To znamená…,“ řekl po chvíli všeobecného mlčení Mart.

„To znamená přesně to, co máte na mysli,“ přikývl Šéf. „Vidíme se patrně naposledy. Nechám si tu pro výstředního strýčka Příhodu gravifonní přijímač. Snad jsem si ho za ta léta rozčilování poctivě vysloužil. Jinak mám ze Země jen kartáček na zuby a rezervní soupravu prádla. To stačí. Kdyby něco, ozveme se. Jen žádný strach. Teď se starejte, Marte, hlavně o Ramos. Tam máme pořádný dluh. Snažte se to dát co nejdříve do pořádku, ano?“

„Určitě, Šéfe! Když to Centrální schválí, vypravím se tam třeba zítra.“

„O to nemějte péči. Centrální to schválí,“ řekl s přesvědčením Šéf. „Pořádně jsem jim to vysvětlil. Ale, ale – podívejme se! Totiž podívejte se honem, vy, Marte! Už začínají potíže. Jako bych to netušil!“

Kara popotáhla a bránila se.

„Nic takového! Když bude muset letět, tak poletí. Já neřeknu ani slovo.“

„To jsem zvědav,“ řekl Šéf pochybovačně. „No, konečně třeba i ne. Vy spíše odpovídáte činem, že? Taky jsem to tak dělával. Ale teď už je čas. Nastupujte, panstvo!“

„Myslím, že váš odpočinek přišel dříve, bratře, než jste čekal,“ řekl zcela neočekávaně tylku, na jehož skromnou a nenápadnou existenci zřejmě všichni zapomněli v témž okamžiku, jak naposledy promluvil. „Nemám pravdu?“

Šéf se poněkud kysele usmál. „Ne, že byste tak docela neměl,“ připustil.

„Obávám se, že byste v naší společnosti, řekněme,“ trochu se pousmál tylku, „mezi blázny z Hepteridy, nebyl příliš šťasten. Ostatně nikde ve vesmíru, kde by se neuplatnily vaše zkušenosti a schopnosti.“

Šéf pokrčil rameny. Čekal, co bude dál. Rozhodně mu nebylo příliš příjemné, že ten šafránový děda (naprosto správně – to věděl) bořil jeho chabé sebeklamy o poněkud snesitelné budoucnosti mezi hopsaly, ohřívači vlastního těla a hvězdicemi. Nehledě na čtení myšlenek, které jej na téhle planetě zcela nesmyslně rozčilovalo a popuzovalo.

„Rada starších se usnesla naposledy použít časoprostorového tunelu…“

„Ale to je naprosto vyloučeno!“ vyletěl Šéf jako čertík ze škatulky. Celý dlouhý život věnoval prospěchu člověka v kosmověku a nehodlal ustat až do posledního okamžiku. „Absolutně vyloučeno! Vysvětloval jsem vám přece proč.“

Tylku zdvihl dlaň v odmítavém a omluvném posunku.

„Samozřejmě. Země však nebude ohrožena. Jde o posun místním časem zde na Hepteridě. Rada starších hodlá pak tunel blokovat – má k tomu prostředky. Navždy. Než se však tak stane, musí být naplněna minulost.“

„Krásný výraz, ten si musím zapamatovat,“ zašeptal Mart Kaře.

„Na březích hepteridského moře mají čekat první kolonisty dva mužové, Rada je po pečlivém uvážení vybrala.“

„Jenom proto, že o tom vypráví nějaká stará pověst?“ tázal se Šéf a Mart postřehl v jeho hlase ironii. Znal už Šéfa dost dlouho.

„Ne, vůbec ne proto, bratře,“ odpověděl tylku. „Učinili bychom to i tehdy, kdybychom se o dvou podivných mužích, čekajících na pobřeží, nikdy nedozvěděli. Pomoc poskytnutá trosečníkům…“

„Pradědečkům…,“ nezdržel se Mart, ale tylku se nedal vyrušit.

„… je patrně v kole osudu tím nejlepším a nejzáslužnějším, co můžeme při posledním použití tunelu času učinit. Původně jsme se domnívali, že se oněmi dvěma muži mohli nějakým omylem stát pan Pritt a jeho společník.“

„To by to chudáci trosečníci vyhráli…,“ zahučel Šéf tak, aby jej žádný z jmenovaných nezaslechl. „A kdo tedy bude tím šťastným?“ zeptal se hlasitě.

„Vzhledem k nutnosti naučit první osídlence planety i jistým znalostem, usnadňujícím obtížné úvodní kroky i bez nezbytných technických předpokladů, jsem byl Radou poctěn tímto úkolem já. Je však také třeba organizovat život a společnost planety, otevírat vodní a nerostné zdroje, vytvářet základy civilizace. Rada starších shledala, že nejschopnějším pro tento úkol jste vy, bratře. A prosí vás o pomoc.“

Nastalo velké ticho. První se vzpamatoval Šéf.

„Znamená to, že mám skočit o pět tisíc let zpátky?“ Tylku němě přikývl. „Přesně řečeno o pět tisíc osm set šedesát let. K samotnému počátku.“

„Bude možné vzít si s sebou – některé věci z korábu? Alespoň paměťový okruh? Archiv?“

„Bohužel ne. Nic takového tunelem neprojde, bratře. Pokud nenastane nic mimořádného, čeká vás ještě řada plodných let. Pomůžete těm, kteří to budou velmi potřebovat.“

Šéf se pomalu podíval po všech přítomných a přejel si čelo dlaní. Pak se obrátil k Martovi.

„Co myslíte, mladíku, jsem dost podivný dědek, abych splňoval podmínku té jejich bláznivé pověsti?“

„To docela určitě, Šéfe,“ odpověděl Mart. Hlas se mu třásl. Kara brečela zcela nezakrytě a Tobiáš i Péťa na chvíli vypadli z oblíbených rolí. Jen tylku pozoroval s kamennou tváří moře, vlnící se pod nimi.

„Takže si tu gravifonní mašinku zase odvezte, Marte,“ řekl po chvíli mlčení Šéf. „Bude se vám třeba na Ramosu hodit. Já už nějak vyjdu s tím kartáčkem na zuby. A vy mi tu, ženská, neřvěte. Tohle není pohřeb a já už se postarám, aby ještě dlouho nebyl. A vůbec, vy všichni, zmizte odtud! Udělejte místo pro první kolonisty a jejich dobré stařečky. No tak, bude to?“

</section>
