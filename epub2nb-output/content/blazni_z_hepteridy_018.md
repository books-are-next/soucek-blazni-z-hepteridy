---
title: "14\\.\_kapitola"
contentType: prose
---

… ježto brázdil širý nebeský prostor letem nepříliš spěšným, mohl jsem ho sledovat zrakem i krokem dosti snadno.

— Cyrano z Bergeraku, Cesta na Měsíc

  

Aslan byl po celou dobu svého velení Výzkumné skupině hluboce vděčen prozřetelnosti, že skupina zůstává přísně utajovanou a že nepořádá parády a přehlídky, o nichž ze svých historických studií věděl. Uvědomoval si to takřka denně, ačkoli by ho už dávno neměli překvapovat štíhlí a asteničtí obyvatelé planet s nízkou gravitací, opatření při práci na hmotnějších kosmických tělesech podpůrnými biomechanickými přístroji, ani zcela opačně vyhlížející přírůstky z kolonií obřích planet, sotva poloviční velikosti, zato však s mohutně vyvinutou kostrou a tak bohatou tvorbou krve (která se především vyrovnává s gravitací), že byli za jistých okolností schopni setrvat například pod vodní hladinou i bez akvalungu docela imponující dobu, na Zemi, nebo dokonce na Měsíci se však pohybovali nejistě, ba poněkud – Aslan byl schopen si to přiznat – směšně, což ovšem nic neříkalo o kvalitách, potřebných pro službu ve Výzkumné skupině. Frol, který se jako jediný mohl pochlubit usmrcením fredegarské supersépie (ačkoli se z toho těšil jen několik málo následujících sekund), byl například právě z gravicilních a křehkých kolonistů Pergamy, velké a hmotné sotva jako pozemský Měsíc, a přece…

Aslan probíral jména a charakteristiky svých chlapců, zachycené na barevných plastikových kartách, a sestavoval je do úderných skupin právě podle těchto hledisek. K pozemním akcím na Hepteridě se nejlépe hodí mládenci s návykem na jedno g nebo těsně okolo. Zálohou budou tentokrát čahouni z Vaniny, Lenty a ostatních méně hmotných planet a ovšem pár nováčků zrozených až na Marsu a na luně. V případě potřeby se mohou s biomechanickou oporou docela dobře hemžit i na Hepteridě – Aslan ovšem, navzdory vrozeném smyslu pro romantiku a jistou fantaskní malebnost, doufal, že tento případ potřeby nenastane a že nejaktuálnějším nebezpečím pro jeho kluky bude Kara Karnová. Zbytek posádky z kolonií těžkých planet zůstane v lodi Horus 87 a bude zajišťovat celou akci obvyklým způsobem.

Aslan pedanticky sklapl všechny tři hromádky karet a předal je i s dalšími eventuálními starostmi svému zástupci Ligovi, pořízku z malé kolonie na Echině, kterému výprava k Hepteridě zkazila možnost svézt se s expedicí biologů snadno a rychle na dovolenou domů. Tvářil se uraženě a nepřístupně, což vzhledem k jeho postavě, podobající se nízkému špalku svalů na krátkých sloupovitých nohou, a s rukama, sahajícíma téměř k zemi, bylo velmi působivé, zejména připočítáme-li divoký černý plnovous, doplňující celkové vzezření terránského lidoopa. Rozhodně se však mladším a bezvýznamnějším členům skupiny nedoporučovalo o Ligově zevnějšku nevhodně žertovat – na Echině platil za fešáka a to rozhodovalo. Základní lidský typ se za rozličných gravitačních podmínek, jimiž lidstvo obdařila teprve kosmonautika, nejen neočekávaně bohatě a zajímavě rozlišil, ale nalezl si i bystře a pohotově nejrozmanitější estetické ideály takříkajíc pro každou příležitost. (Kdyby byl Aslan znal z kulturní historie willendorfskou Venuši a Twiggy, byl by se divil méně, jenže tak daleko jeho zájem o minulé, a tudíž nedosažitelné ženy přece jen nesahal.)

Ligo sebral plastikové štítky a zastrčil je do kapsy kombinézy s prastarým pocitem všech podřízených, že musí tak jako tak udělat všechno sami a že to udělají dokonce dříve, než si panstvo vůbec vzpomene. Také mužstvo bylo už rozděleno. Jako obvykle.

„Ve směru Hepteridy byla zjištěna tři umělá tělesa,“ zachrčel hlubokým basem, jako by se terránštině nechtělo z jeho takřka neexistujícího hrdla. „Sondy nebo co. Máme čas, fůru času. Impulsní pohon. Starožitnosti.“

Aslan projevil jen mírný zájem. Vesmírem se toulalo statisíce zdvojených, nebo dokonce ztrojených sond, jejichž registrace už dávno přesáhla možnosti Centrály tím spíše, že je dříve nebo později vypouštěla nejen každá ctižádostivá kolonie, ale zcela určitě každý kosmický ústav a pravděpodobně i dostatečně agilní zájmové kroužky neukázněné mládeže. Znamenaly jistou svízel pro interstelární plavbu, asi jako kdysi zajíci, psi a kočky pro automobily, ale bylo nutné smířit se s nimi. Ještě pravděpodobnější ovšem bylo, že kdosi na Hepteridě zaměřil Horus 87 po jeho posledním posunu mimoprostorem a chce si jej prohlédnout zblízka v bezpečné vzdálenosti od Hepteridy a Zeleného slunce. Na tom také nebylo koneckonců nic zvláštního, kromě otázky, kdo k čertu je na Hepteridě schopen vypouštět kosmické sondy. Podle předběžných informací by tam v tuto dobu měl být jen polyvizní štáb, hepteridští tuři a datové; žádný z vyjmenovaných živočišných druhů obvykle neměl s užitou kosmonautikou nic společného.

Aslan zapnul teleskopickou obrazovku a přepojil na pilotní centrálu. Pokynul Ligovi, aby usedl vedle něho.

Za několik sekund naskočil obraz. Videotelemetrik odváděl dobrou práci: tři sondy (nebo co to bylo) v poměrně pravidelné formaci byly zcela zřetelné a dobře viditelné, včetně kapkovitého tvaru a jiskry plazmového výtrysku.

„Jaké mají rozměry?“ zajímal se Aslan.

V Ligovi to chvíli chraptělo a bublalo, než se slova prodrala ven.

„Tak akorát, že by tam mohl sedět chlap. Kdyby chtěl.“

„Kdyby chtěl…,“ opakoval přemýšlivě Aslan. „Zkusili jste se s nimi spojit?“

Ligo přikývl: „Jó, to už dávno.“

Aslan si odpustil naivní otázku, jak to dopadlo. „Znáš ten typ?“

„Docela normálka. Na pulsních sondách není moc co vymejšlet.“

Oba muži mlčeli a pozorovali tři vřeténka, pomalu se na obrazovce zvětšující. Na palubních sondách opravdu nebylo moc co vymýšlet: aerodynamický tvar a trysky pohonu byly dány fyzikálními zákony a technickými požadavky. Bylo vlastně těžké představit si něco neosobitějšího a anonymnějšího, co mohlo stejně dobře pocházet z kterékoli planety Galaxie. Snad kromě pěstního klínu nebo luku.

V levém horním rohu obrazovky počala naskakovat sestupná číselná řada countdownu, odpočítávající automaticky čas do setkání se sondami. Zbývalo šest minut a několik sekund. Šest minut. Pět minut čtyřicet.

Aslan se zřejmým váháním stiskl jedno z tlačítek na velitelském panelu. Horem zavrčely bzučáky a zablikala červená světla, signalizující bojovou pohotovost.

Ligo beze slova sklouzl z křesla a odkýval se jako obézní šimpanz směrem ke svému místu velitele palby na protější straně místnosti. Na jedné z malých obrazovek se postupně hlásily jednotlivé sektory. Pohotovosti bylo dosaženo v poměrně slušném – i když ovšem předpisu nevyhovujícím – čase padesáti sekund.

Čtyři minuty třicet sekund.

Sondy byly sotva deset tisíc kilometrů vzdáleny a zdálo se, že zahajují jakýsi manévr. Jejich formace se rozevřela a vzájemné vzdálenosti zvětšily. Aslan vysunul kuličku mikrofonu.

„Energocentrála! Zde funkce nula jedna. Zastavit pohon. Všechnu energii okamžitě pro ochranné silové pole. Plný výkon!“

Za dvě sekundy nastal v Horu 87 soumrak. Osvětlení potemnělo, infrazářiče v kuchyni počaly vychládat, pošetilé automaty v herně, v jejichž miniaturních polích a lesích se hemžili droboučcí zajíci a jeleni a na ještě drobnějších hřištích maličtí hokejisté a fotbalisté, znehybněly. Magnetofony, přehrávající mladším a naivnějším členům Výzkumné skupiny poslední milostné dopisy, které obdrželi před odletem na Titan a které jako obvykle nebudou mít nikdy pokračování, se zvolna zastavily.

Kolem korábu Horus 87, nazývaného pyšně a zcela nevhodně křižníkem, ačkoli šlo pouze o upravenou nákladní loď řady Vega III, se počalo perleťově jiskřit. Reaktory vydávaly veškerou energii k vytvoření bubliny silového pole, schopného podle příkonu zachytit a zneškodnit mnoho. Ale ne všechno. Prastará hra na honěnou mezi ráží děl a silou lodních boků vesele pokračovala v čase i v prostoru, byť i v pozměněné podobě.

Dvě minuty a čtyři tisíce kilometrů.

„Má to štěpné materiály, mrcha,“ zahudroval Ligo. „Asi plutonium. Antirakety?“

Aslan zavrtěl hlavou a pak si uvědomil, že jej Ligo, obrácený zády, nemůže vidět.

„Ne. Počkej! Dáme mu první tah.“

„Komu?“ zašklebil se Ligo a oddálil chlupatý prst se širokým olámaným nehtem z tlačítka, vypouštějícího štíhlé antirakety, roj vos, spěchající za teplem, světlem nebo zářením jiného druhu. „Tři Plutonové nálože nejsou legrace, Aslane!“

Minuta čtyřicet sekund.

Nehybní mužové u obrazovek, bizarní postavy, vybrané ve všech koutech Galaxie. Perleťové jiskření kolem lodi, podobající se teď stříbrnému míčku, hozenému vesmírem.

„Připravit ke vstupu do mimoprostoru!“ nařídil Aslan několik sekund před poslední fází manévru sond, které zjevně mířily přímo k Horu 87. Nemohl se jen dohadovat, musel vědět. Netrvalo to dlouho a věděl.

První exploze obklopila Horus 87 ohněm. Sjel po povrchu silového pole a otřásl lodí jako úder pěstí. Nouzové osvětlení zablikalo a zhaslo a opět se rozsvítilo. Ohnivá bouře šlehala na všechny strany, živena kosmickým prachem, plujícím jako plankton prázdnotou vesmíru, a zažíhala další a další plaménky všude, kam je dosáhla. Ligo, který zůstal v křesle jen díky obzvláště zesíleným elastickým popruhům, stiskl tlačítko. Silové pole zhaslo na setinu sekundy, kterou potřebovaly urychlené rakety, aby opustily Horus 87. Byla to nebezpečná, kritická setina sekundy, v níž se, kdyby právě v tomto okamžiku nastala další exploze, mohla celá loď změnit v drobný déšť kapek žhavého kovu. Jinak to ovšem zařídit nešlo.

Horus 87 teď řídily automaty. Nezáleželo na jejich důvtipu, ale na rychlosti. Současně s druhým výbuchem, vlastně již několik mikrosekund před ním, zahájila loď přestup do mimoprostoru, podivné a neprozkoumané dimenze, prostírající se nekonečně blízko a zároveň nekonečně daleko všeho v Galaxii a snad ve vesmíru vůbec. Také to bylo riskantní. Zároveň s opuštěním časoprostorového kontinua sláblo silové pole a jaderný výbuch udeřil prudce a citelně.

Třetí nálož byla včas zničena antiraketou.

Aslan podvědomým pohybem vylovil z kapsy kombinézy želatinovou kapsli s hyperdrilem, utišujícím bolesti hlavy, spojené s každým přestupem do mimoprostoru a rozkousl ji. Za chvíli otevřel oči. Obrazovka před ním oslepla, což ostatně v jednotvárném mimoprostoru, spojujícím vlastnosti absolutního vakua a nitra neutronových hvězd nepředstavitelné hmotnosti, bylo samozřejmé. Několik kontrolních světel hlásilo havarijní stav jednotlivých sekcí. Z podlahy se jako velký huňatý brouk pomalu a s hekáním zdvihal Ligo, pomáhaje si dlouhými pažemi. Zuřivým trhnutím se zbavil zbytků rozervaných popruhů.

„Stačí ti ten první tah?“ otočil krví podlité oči k Aslanovi a třel si bolící spánky. Léky zásadně a důsledně opovrhoval. Šuškalo se, že si i své gorilí zuby dává v případě potřeby tahat bez umrtvení a že v tom nachází kromě potvrzení vlastní výdrže i jakési prazvláštní potěšení.

Aslan se otočil od velitelského panelu. Havarijní signalizační světla postupně zhasínala. Mužové výzkumné skupiny se již pustili do práce. Na chodbě lodi bylo slyšet rachocení – nějaká skupina patrně dopravovala opravářské automaty na místa poškození.

„Úplně, Ligo,“ odpověděl Aslan a otřel si hřbetem ruky krev, prýštící z roztrženého rtu. „Teď jsme na tahu my, kamaráde.“
