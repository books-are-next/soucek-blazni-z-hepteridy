---
title: "13\\.\_kapitola"
contentType: prose
---

Uvažte sami, že bez té náhody bych jistě byl tisíceronásobně mrtev.

— Cyrano z Bergeraku, Cesta na Měsíc

  

Zvláštní zpráva: _Včera odpoledne nalezla skupina horolezců, chystajících se k výstupu na doposud nezlezený horský vrchol na hranicích Tibetu a Nepálu, dva zcela vysílené muže v lehkých kosmických oblecích a bez jakéhokoliv vybavení, dokonce i bez dopravních prostředků, jež by vysvětlovaly jejich pobyt v této málo navštěvované krajině, chráněné jako přírodní a turistická rezervace. Podle dokladů se zdá, že oběťmi podivné příhody jsou známí tvůrci pracovníci polyvize, režisér P. P. a kameraman T. Z., kteří měli právě v těchto dnech pracovat s proslulou představitelkou „nového proudu“ Karou Karnovou na dalším dílu oblíbeného seriálu, ovšem nikoli v Himálaji, ale mimo Zemi. P. P. i T. Z. odmítli podat s poukazem na své vyčerpání jakékoli vysvětlení – zpráva se však velmi brzy rozšířila a hotel v Nehrúbádu, kde byli přechodně ubytováni, byl záhy obležen několika sty obdivovateli božské Kary, dožadujícími se zpráv o svém idolu. Náš zvláštní zpravodaj velmi agilně zorganizoval rozhovor delegace tohoto shromáždění s P. P. i T. Z., nebyl však k oběma zachráněným umělcům vpuštěn zásahem orgánů Centrály; které se zcela nepochopitelně a netaktně do celé záležitosti vmísily, a dokonce dopravily dosud vyčerpané nezotavené oběti příhody na neznámé místo._

_Ptáme se právem: Co se vlastně přihodilo?_

_Kde je Kara Karnová?_

_A především – jak dlouho hodlají některé sekce Centrály zneužívat svých výsad a blokovat závažné informace, doufajíce ve vlastní nepostižitelnost a v naši trpělivost?_ Konec článku.

Mechanický hlas, recitující bez jakéhokoli vzrušení a naprosto stejným tónem, jakým by ohlašoval zkázu kontinentu i pozoruhodný nález brambory obzvláště bizarního tvaru, umlkl, a Šéf vypjal videoakustické zařízení svého duplikátoru. Takže to už začalo. Za pár hodin bude zavalen dotazy a interpelacemi, zabývajícími se především a výhradně tou bláznivou ženskou, zatímco by se měl plně soustředit na něco neskonale vážnějšího, co odsunulo do pozadí i Terebru (naštěstí už úplně evakuovanou – pomocná flotila mezi veletoky žhavé lávy jenom paběrkuje a bude nejlépe, když i toho nechá). Vyťukal na selektoru desetimístné číslo.

„Ano?“ řekl z obrazovky tázavě chlapík v bílém plášti, zřejmě pohrdající konvencí. Opovrhl i příčeskem a zářil nádhernou pleší zdravé barvy. „Ještě něco, Šéfe?“ Odložil jakýsi časopis a sepjal štíhlé prsty v gestu trpělivého, ač mírně znechuceného očekávání věcí příštích.

„Ehm… tedy ano, doktore,“ zavrčel Šéf, který by byl nejraději hovor zase zrušil, jenže na to už bylo pozdě. „Ještě maličkost: jak vysoko hodnotíte pravděpodobnost, že ta stvoření, která nám popsali ti dva…,“ Šéf se štítivě ušklíbl, „ti dva borci z polyvize, jsou inteligentní a jsou, abych tak řekl, autory kosmického korábu?“

Trpělivost muže v bílém plášti se stala takřka manifestační. „Mám to dát počítači?“

„Ne, vůbec ne! Chci znát vaše mínění. Výsledky počítačů už mám.“

„A závěr?“

Šéf jenom mávl rukou. „Jako vždycky a ke všemu s výslovným podotknutím, že pravděpodobnostní kalkul je odvozen výhradně z analogií s pozemským životem a platí tedy pro Hepteridu velmi podmínečně. Jinými slovy vůbec nic použitelného. Čekám na váš závěr.“

Plešatec, jinak jeden z nejváženějších exobiologických poradců Centrální, specializující se na otázky možnosti a forem mimolidského inteligentního života ve vesmíru (což až dosud nedalo mnoho práce a poněkud se podobalo odbornému zaměření na polednice nebo jezinky), pokrčil rameny.

„Od počítačů už jistě víte, že jiná tělová symetrie než bilaterální je alespoň u nás, na Zemi, svrchovaně nevýhodná pro vývoj vyšší nervové soustavy. Hlavonožci to sice s inteligencí dotáhli až překvapivě daleko, ale například zkušenosti jednoho ramene nejsou automaticky předávány ramenům ostatním. Pentagonálního mudrce si prostě nedovedu představit. A bytost, schopnou postavit na nohy technickou civilizaci od otesaného kamene až ke kosmickému korábu jenom s nějakými rohovitými nerozčleněným i kopýtky, taky ne. Pokud ovšem můžeme panu Prittovi a tomu druhému věřit.“

„Nemůžeme,“ řekl Šéf s hlubokým přesvědčením v hlase. „Bohužel jsme však zatím na jejich informace odkázáni. Nemohu pořád navázat gravifonní…, ale to se vás konečně netýká, doktore. Jste si tedy jist, že ty bytosti v kosmickém korábu na Hepteridě nebyly inteligentními tvory?“

„Vůbec ničím si nejsem jist, Šéfe, nic takového jsem neřekl a pro jistotu, abych se přiznal, tenhle rozhovor nahrávám. Nerad bych nakonec lítal v nějakém maléru. Vesmír je veliký a absolutně z něj nemůžeme vyloučit možné inteligentní obyvatele tak bizarních forem, že pětiramenná hvězdice s kopýtky je proti nim vysloveně fádní a tuctové stvoření.“

„Tak vám _moc_ děkuju!“ rozloučil se Šéf procítěně.

Po chvilce uvažování vyťukal na selektoru další číslo s mírnou hrdostí na svou paměť, umožňující mu ještě v poměrně slušném věku sto dvaceti let obejít se obvykle bez nahlédnutí do videoseznamu.

Tentokrát chvíli trvalo, než se k přístroji (a tím i na Šéfovu videostěnu) přiřítil volaný mládenec ze zvláštní sekce Centrály, tentýž, který jej vlastně přivedl na myšlenku obydlení Hepteridy těmi blázny z Tibetu nebo vlastně odkud. Byl přičinlivě udýchán a vlekl svazek plastikových duplikačních karet a nějaké plány.

„Tak co jste vyštrachal?“ zahučel Šéf a usilovně se snažil přesvědčit sám sebe, že záporný citový postoj k nevinným nositelům špatných zpráv, vrcholící kdysi jejich popravami, je už dávno překonaný a neúčelný. „Stručně, prosím vás!“

Mládenec přikývl. Pokud jde o vlasy, pomyslel si Šéf, mohl by se s exobiologem rozdělit, aniž by příliš utrpěl. Vlastně měl by se rozdělit.

„Informací je hrozně málo, Šéfe, ale podle toho, co hoši z Vyhodno­covací z těch dvou vypumpovali, mohlo by docela dobře jít hned o několik typů stavěných donedávna na Sadoru pro přímé přistání na planetách s hustými atmosférami a pořádnou gravitací. Pak toho sice nechali, ale pár prototypů přece jen dali dohromady.“

„Co se s nimi stalo?“

„Podle našich záznamů by už asi měly být mimo službu. Dispo­novali si s nimi pochopitelně na Sadoru a, pokud vím, sloužily většinou jako plachťáky pro krátké trasy uvnitř planetární soustavy Sadoru. Jeden nebo dva poslední modely mohly ale i do mimoprostoru.“

To by ovšem bylo nutné, pomyslel si Šéf, pokud by si někdo nechtěl hovět pár tisíc let na cestě. Sador je téměř přesně na opačném konci Galaxie než sektor Hepteridy.

„Znamená to, že to byl určitě nebo alespoň pravděpodobně výrobek Sadoru?“ vypálil na mládence, který zděšeně zamával rukama.

„To ne, Šéfe, to jsem neřekl a nechci do něčeho přijít! Podle vnitřní dispozice skladových prostor jenom myslím, by to _snad mohly_…“

„Tak to už jste dnes druhý,“ poznamenal ledově Šéf a vypnul. Rozhodl vzdát se dalších diskusí tohoto druhu. Na Hepteridě se mohlo dít všechno možné a poměrně značná část nemožného, věděl to a byl za léta a desetiletí práce v Centrále na ledacos zvyklý. Teď však – a to se stalo, pokud jeho paměť sahala, teprve podruhé nebo potřetí – mohlo jít o skutečný styk s mimozemskou civilizací. Pravda, s civilizací, jejíž reprezentanti nevypadali moc půvabně, ale co na tom? Šéf věděl, že touha po setkání ve vesmíru byla jako chór antické tragédie v pozadí všech kosmických výbojů od prvního sputniku a Gagarina až k cestám mimoprostorem, při nichž se zpočátku ještě nedokonalé kosmické koráby občas rozpouštěly v nicotě jako kostky cukru v čaji. Tohle a ovšem i problémy s přelidněním a surovinovým hladem, ale touha po setkání byla přece jen prvotní a nejsilnější. Shodou podivuhodných náhod byla vždycky, když naděje už dohasínaly, oživena nálezem desetitisíce let staré rytiny nebo skalní kresby s vyloženě kosmonautickou tematikou. Nebo malorážovými puškami prostřelených lebek zvířat, která se potkávala leda s neandertálci, a pro úplnost i prostřelených lebek těch neandertálců jaksi nádavkem. Nebo nepochybných šroubů a hřebíků, ba dokonce i čehosi neobyčejně podobného takzvané svíčce z výbušných motorů, jaké se používaly v novověku a na počátku kosmověku, v uhlí nebo vápenci, čímž je zaručeno stáří nějakého toho miliónu let. Nebo otisky profilovaných podrážek kosmonau­tických bot, které se vlastně od počátku kosmověku nezměnily a nemají proč se měnit ani v budoucnosti, v zesklovatělém písku Gobi. Nebo zřejmě zapomenutou sbírku ukázek exotické fauny v jeskyni Vallonet u Roquebrune-Cap-Martin, ve kterém nechyběly exempláře slonů, nosorožců, lvů, hyen, ba ani velryb, ačkoli se do jeskyně zřejmě dostaly dříve, než se tu rozkoukal první chlupatý pračlovíček. Nebo…

K čertu s nebo. Výsledkem těchto nálezů na Zemi, kde ovšem nikdy nelze vyloučit laskavou účast nějakého nezkrotného šprýmaře nebo idiota s touhou po publicitě, i na několika málo v hlubinách Galaxie zapadlých planetách, bylo založení a především udržování patroly, jejíž čluny, pilotované chlapy podobajícími se spíše kulturistům než druhu Homo sapiens – trvalé přetížení dává pořádně zabrat –, hledaly už tři sta let v nesmírné prázdnotě systémů některých nadějných hvězd. Zatím marně. Ale teď je opět jednou naděje na dosah ruky a je na něm, aby první nepochybný a přímý kontakt s neznámou civilizací, která se snad rovněž vydala hledat družné sousedy, neskončil tragickým střetnutím. Šéf málokdy dramatizoval situaci, ale tentokrát si uvědomoval docela jasně, že by si postavil pomník, jakému není rovno. Že by z hlediska planetárního a kosmického vývoje proti němu vypadali Čingischán, Napoleon i Hitler jako bezvýznamní kapesní zlodějíčkové. _Tohle_ by byl malér impozantního formátu a jeho napravení by bylo nesmírně obtížné. Pokud by bylo vůbec možné. Pravděpodobně by nebylo. Vlastně téměř určitě ne.

Kdyby alespoň ti dva neblábolili páté přes deváté! Nebýt svatosvatého ujišťování psychiatrů, že nejsou pod vlivem drog a že se nezbláznili, asi by se tím vůbec nezabýval. Jsou na Zemi – ovšem. Ale jak se ze zatracené Hepteridy na zatracenou Zemi dostali? Žádný koráb ze sektoru Hepteridy nebyl hlášen. To byla jistota, protože počítače registračních lokátorů se nemohou nebo by se alespoň neměly mýlit a na rozdíl od lidí se ani nerozptylují například topologickými hlavolamy. Dopravila je tedy sem ta… ta stvoření, která oba tak plasticky popisují? Vypadá to tak – a jestli to dokázala, aniž vzbudila pozornost, pak pravděpodobně v případě potřeby dokáží i hodně jiného. Když už si odmyslíme lokátory, zbývá přece skutečnost, že Himálaj není žádná pustina, horolezci si tam málem šlapou na paty, na každém druhém kopci je klimatické sanatorium nebo hotel s turisty a s falešnými pozůstatky sněžného muže. A přece nikdo nic neviděl. A kde je Mart a kde je ta ženská?

Šéf stiskl knoflík magnetofonu, kam duplikátor před několika minutami přenesl výpovědi Péti Pritta a Tobiáše, zkrácené a zhuštěné.

„… ano, jsem si docela jistý, že tam bylo napsáno Capax 37…“

Alespoň tahle záhada se tedy zčásti vysvětlila, i když neuspokojivým, ba dokonce ze všech možností asi nejméně uspokojivým způsobem vůbec. Jeho obavy se splnily od a do zet; Capax byl zřejmě obratně vyloupen, jinak by byly automatické detonátory, instalované, aby loď s jadernými výbušninami a s řízením poškozeným nebo zničeným kdovíčím nebloudila kosmem, nálož odpálily v bezpečné vzdálenosti od všech kosmických těles. I z blekotání těch dvou pánů bylo však zřejmé, že není roztříštěna na prášek. Někdo, kdo rozuměl věci, zřejmě odmontoval a vyřadil i automatický radiomaják, který měl Mart Stam svou stanicí hledat. Ten vezme zasvé docela určitě až naposledy – a přece mlčel. Že by ty zatracené hvězdice věděly i tohle? Inu, vyloučit to nelze. Znají-li z elektroniky alespoň to, co znal už staroušek Hertz, snadno mohly maják najít. Vyloupený Capax 37 pak navedly na nestabilní oběžnou dráhu, spadni si kam spadni. Schovávat kosmický náklaďák dlouhý přes šest set metrů je vyloučeno. Magnetometry ho najdou pod mořem i na souši. A zahrabávat ho dostatečně hluboko by byla hromská práce.

To, co vyprávějí o své cestě na Zemi, je naprostý zmatek, nic než zmatek.

„… ne, opravdu ne. Nechápeme to, vůbec ne. Přešli jsme od toho vraku ke skalám…

… Víte, je to asi nesmysl, ale zdálo se nám, že nás stále někdo sleduje… Ne, z té lodi ne. Byl… byl to velmi vtíravý pocit…

… Bolesti jsme neměli. Byla tam jeskyně, vlastně vchod do ní. Na okamžik se mi zdálo, že se trochu chvěje, vlastně to není přesné, že chvíli je a chvíli se ztrácí, asi jako když vystupuje loď z mimoprostoru, ale snad se mi to opravdu jen zdálo. Pan Pritt totiž nic podobného neviděl…

… Najednou byla tma, ačkoli jsem se vzdálil od vchodu jeskyně malý kousek cesty. No, kousek, dva tři metry. A přece najednou přišla tma, ale… já vím, zní to strašně legračně, ale my v té tmě tak nějak viděli. Totiž ono nebylo co vidět, ale přesto…

… Vypadalo to jako nitro absolutně hladké roury, složené z kouře. Já vím, ale nijak lépe… Když se na to ptáte, napadá mě také, že jsme vlastně měli pocit stavu beztíže. A ta roura se strašně rychle pohybovala proti nám. Ne, prosím, žádné chuchvalce. Byl to jen pocit, ale náramně silný a přesvědčující. Obrovská, nepředstavitelná rychlost…

… A stále jako by byl někdo s námi, takové nepříjemné šimrání jako v temné místnosti, kde prostě víte, že tam někdo kromě vás je. Ne, tma tam nebyla, totiž byla, ale jak jsem říkal…

… To vám naprosto nemůžeme říci. Snad pár minut, snad tisíc let… Já nevím jak Tobiáš, ale já jsem si připadal jako zarostlý v ledovém bloku nebo v diamantu, prostě prostoupený něčím takovým, že jsem se nemohl ani hnout.

… Myslím, že ne. Alespoň jsem nepozoroval, že by se mi špatně dýchalo. Já vlastně ani nevím, jestli jsem vůbec dýchal. Nevím. Opravdu ne…

… Chvílemi se i při té strašlivé rychlosti zdálo, že se roura dělí a kříží s jinými a že vlastně letíme nebo že ona letí proti nám nepopsatelně složitou křivkou. Ten kouř, ze kterého byla roura, potom nějak zhoustl, nevím jak a proč, protože pořád neměl žádný tvar, žádnou strukturu. Já vím, že bych to ani neměl říkat, ale víte, jak vypadal? Jako zkamenělý čas…“

Šéf vypnul magnetofon. Tímhle se bude zabývat později. Zkame­nělý čas je možná vítaná rekvizita autorů fantastických románů, jenže jeho teď zajímají ty potvory z cizí kosmické lodi. Zatím jim ještě říká potvory – kdo ví, jak zdvořile je bude muset oslovovat, jestli všechno dobře dopadne. Člověk si ovšem zvykne na všechno.

Takže zatím přijmeme jakousi pracovní hypotézu, říkal si, že cizí loď náhodou narazila na Capax 37, objevila v něm jaderné výbuš­niny a zneškodnila je, přičemž zmizel i automatický radiomaják. Posádka nezmizela, naštěstí, protože Capax 37 přirozeně žádnou lidskou posádku neměl. Shodou okolností a čirou náhodou se do toho zamotali dva umělci, kterým nebylo ublíženo, ačkoli by si to za své celoživotní dílo docela zasloužili, nemají dokonce ani mizernou kocovinu ze záření, ba naopak byli nějakým záhadným, ale velmi působivým způsobem vráceni do náruče nedočkavé matky Země. Mart Stam se zatím nehlásí, ale o nějakých obtížích se zmiňoval už v poslední relaci, aniž pro ně ztratil dobrou náladu. Takže mu, doufejme, nebezpečí nehrozí, a uhlídá i tu ženskou Karnovou. Veškeré úsilí musí teď Šéf soustředit na styk s těmi potvorami, nebo bude strašlivý malér. Především zarazit horlivost Aslana a jeho mládenců, aby nenatropili žádné škody. Naštěstí odstartují až zítra ráno.

Sektorem vylovil spojovou ústřednu.

„Zkoušíte tu a tam gravifonii na Hepteridě?“ otázal se nedůvěřivě.

„Pořád, Šéfe,“ ujistil jej vyčítavě mládenec ve službě. „Každou čtvrthodinu. Zatím nic.“

„No dobře! Zkoušejte dál, a až dostanete spojení, tak mne zavolejte. Kdykoliv, rozumíte? Ve dne i v noci.“

Mladík rozuměl nebo to alespoň předstíral.

„A teď objednávám fonio Titan. Výzkumná stanice, vedoucího Aslana. Až budete připraven, namluvím depeši a vy ji ihned odešlete.“

„Jasně, Šéfe. Za momentíček se ozvu.“

Momentíček trval asi půl hodiny, ale Šéf nebyl netrpělivý. Znal z mladších let provoz spojené ústředny Centrály a věděl, že není tak jednoduchý, jak na telestěně vypadá.

Mladík tentokrát vypadal poněkud zaraženě.

„Bohužel, Šéfe, nemohu vás při nejlepší vůli spojit. Operační část Výzkumné skupiny odletěla z Titanu před osmi hodinami. I s…,“ mladík nenápadně nakoukl do objednávky, „… i s Aslanem. Zůstala tam jenom nějaká služba nebo co. Mám tu služební hlášení.“

Šéf chvíli v duchu počítal, a když se zdálo, že už ani srdečním ani mozkovým cévám nehrozí bezprostřední nebezpečí, vyzval mládence:

„Přečtěte to!“

„Výzkumná skupina, Aslan: odlet v 07.30 efemeridového času, trajektorie 073/85g, po cestě plnění úkolů, loď Horus 87, plný stav, šest posunů v mimoprostoru, konečný cíl sektor Hepterida. Pokyn a povolení Centrála 04 pod číslem atakdále.“

04 bylo kódové označení Šéfa. Aslanovi legionáři byli tedy už na cestě a prolétnou Hepteridou jako projímadlo a pět set let kosmověku, hledajícího ve vesmíru kamarády, bude patrně ztraceno a zmařeno. Navždycky. On to zavinil. Mohl tušit, že si Aslan vymyslí nějaké cvičení nebo jiný nesmysl, že nevydrží čekat ani těch pár hodin. Blázen! Zatracený blázen. A co teď?

Mnoho možností nezbývalo. Gravifonické spojení bůhvíproč selhalo a radiofonická zpráva na Hepteridě dolétne asi za dvacet tisíc let, což je přece jen trochu pozdě.

Tentokrát nechal telestěnu vypnutou. Tušil, že nevypadá tak, aby jako obvykle s potěšením rozčiloval podřízené svou urážlivou svěžestí a zachovalostí.

„Ano, hned. Cože? Jediný Castor. Biologové na Echinu? Ruším. Za hodinu odstartuje k sektoru Hepterida. Já. Jenom já. Ano, slyšel jste přímo výtečně. Zařiďte mi potřebné věci na orbitě Terra III. Nemám čas zdržovat se nákupy. A ihned pro mne pošlete člun. Ano, speciální člun, samozřejmě. Do toho vám vůbec nic není, kolik je mi let, vy drzý chlape! Za deset minut čekám speciál. Končím.“

Opřel se do křesla s plným vědomím zprávy, jež se právě teď nese po Centrále, přeskakuje z oddělení do oddělení a ze sekce do sekce, za chvíli dospěje na Terru III a o něco později do měsíčních kolonií, na Mars a ještě dál, kam už dosáhne fonie: dědek se konečně zbláznil.

Tiše se zachechtal, ačkoli mu vlastně vůbec nebylo do smíchu.
