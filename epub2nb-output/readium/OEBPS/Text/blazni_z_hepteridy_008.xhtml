<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>blazni_z_hepteridy-5</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="blazni_z_hepteridy-5" xml:lang="cs-CZ">
		<div class="Z-kladn--textový-r-meček">
			<p id="_idParaDest-4" class="MLP_uroven2_kapitola ParaOverride-1">4.&#160;kapitola</p>
			<p class="MLP_dopis_bez1radku_-I- ParaOverride-1">…<span class="CharOverride-1">&#160;</span>byl schopen vydat mě psům napospas, kdybych se nebyl náhodou dovtípil, co je asi proti mně tak poštvalo, totiž sám Měsíc, odkud jsem přiletěl.</p>
			<p class="MLP_dopis_podpis ParaOverride-1">— Cyrano z&#160;Bergeraku, Cesta na Měsíc</p>
			<p class="MLP_text_bez1radku ParaOverride-1">Přední část člunu se podobala surrealistické kovové plastice nebo obzvláště protipřírodnímu květu masožravé orchideje. Byla roztržena výbuchem, který roztavil a&#160;zřejmě úplně rozerval pilotní kabinu, kam asi byla výbušnina vyslána, a&#160;v&#160;dolejších obytných a&#160;přístrojových odděleních změnil všechno v&#160;drť a&#160;trosky. Tlak byl tak silný, že pokryl celý plášť lehkého a&#160;elegantního kosmického plavidla škaredými puchýři a&#160;výdutěmi, otevírajícími se na protržených místech jako opuchlé a&#160;vyrážkou pokryté rty. Iglú bylo roztrháno na cáry barevných plastických fólií a&#160;rozházeno po širém okolí mezi troskami zařízení. Nejblíže od místa, kde Mart zastavil vznášedlo, se povalovala pošetilá duhová bublina Kařiny přilby, ožehnutá a&#160;protkaná sítí puklin.</p>
			<p class="MLP_text ParaOverride-1">Mart zaťal zuby. Nevěděl dosud přesně, co se stalo a&#160;proč se to stalo. Nic není v&#160;práci agenta Centrály škodlivější než zaujímat stanoviska příliš rychle a&#160;těmito ukvapenými stanovisky se řídit&#160;– ale tohle bylo v&#160;každém případě surové a&#160;brutální. Mart vlastně tušil v&#160;hrubých obrysech další, jakkoli naprosto nepravděpodobný vývoj událostí, jakmile spatřil zlatou kosmickou loď, ale na tohle připraven nebyl. Občas docházelo ke katastrofám, to se rozumí. Mart sám s&#160;mnoha ostatními kdysi pozoroval na obrazovkách velitelských monitorů pravidelné interstelární linky XV/Sco to, co zbylo z&#160;obrovské nákladní lodi Flexus&#160;103 po poruše moderace anihilátoru, a&#160;byl rád, že nemusel vidět nic z&#160;toho, co zbylo z&#160;posádky, která se v&#160;posledním okamžiku pokusila uniknout v&#160;lehkých kosmických skafandrech. Ale tenkrát to byla náhoda nebo nedopatření. Věci bylo třeba ničit&#160;– což se týkalo i&#160;vysloužilých kosmických korábů, které dříve nebo později neprošly technickou kontrolou příslušného oddělení Centrály. Provádělo se to však s&#160;jakýmsi taktem a&#160;s&#160;ohledem k&#160;předmětům, v&#160;nichž byla uložena nesmírná dávka lidské práce a&#160;důmyslu, v&#160;jaderném ohni anihilátorů, v&#160;žáru vysokých pecí nebo nejčastěji v&#160;očistném plameni Slunce, kam byly vraky, naložené radioaktivním odpadem, automaticky naváděny. Zničení člunu výbušninou se podobalo surovému rozdupání vzácné vázy zuřícím psychopatem a&#160;neodpovídalo mentalitě lidí, kteří se obvykle z&#160;osídlených planet vydávali do kosmu. A&#160;koneckonců ani mentalitě lidské společnosti kosmického věku.</p>
			<p class="MLP_text ParaOverride-1">Mart byl povděčen osudu a&#160;Kaře, že nedošlo k&#160;očekávanému hysterickému záchvatu. Musel přemýšlet. Čím dříve se ozve malá kovová tabletka, voperovaná pod kůži nad srdcem a&#160;živená jeho vlastními bioproudy, tím lépe. Naštěstí&#160;– opravdu naštěstí a&#160;náhodou zůstala gravifonní stanice, skrytá v&#160;pošetilé figuríně, nepoškozená a&#160;schopná provozu. A&#160;co řekne Šéfovi? Že byla Hepterida napadena fialovými nebo zelenými mužíčky s&#160;tykadly antén, strašícími už dobrých pět set let v&#160;románech a&#160;kresbách humoristů, ale, jak se zdá, nikde jinde? A&#160;je vůbec další možné vysvětlení? Vzpoura některé z&#160;dnes už téměř nesčetnými lidmi osídlených planet? Nesmírně složité technické procesy umožňující výrobu kosmických plavidel zvláštní konstrukce s&#160;iontovým pohonem, uskutečněné bez vědomí Centrály a&#160;jejích agentů?</p>
			<p class="MLP_text ParaOverride-1">Nesmysl. Nesmysl. Fakta&#160;– zatím žádné hypotézy. Ani pracovní hypotézy ne. Dost času.</p>
			<p class="MLP_text ParaOverride-1">„Co budeme dělat?“ položil poměrně klidný hlas Kary poměrně věcnou otázku.</p>
			<p class="MLP_text ParaOverride-1">„Podívám se nejdříve po panu Prittovi a&#160;po Tobiášovi,“ odpověděl Mart a&#160;nabídl Kaře krabičku cigaret. „Zapalte si&#160;– než dokouříte, budu zpátky. Namouduši, slečno Karnová.“</p>
			<p class="MLP_text ParaOverride-1">„Já se přece nebojím,“ obrátila se na něho dotčeně. „Nemluvte na mě jako na malou holku. To bych si vyprosila!“</p>
			<p class="MLP_text ParaOverride-1">Ano, pomyslel si Mart. Století bez strachu. Spousta století bezpečí, klidu, ustavičné a&#160;poměrně úspěšné blokády vnitrodruhové agrese. Ničeho se nebojí, ani čerta, ani kominíka, ani nemoci, ani bídy, a&#160;ve věku božské Kary ještě ani smrti. A&#160;pak se odněkud snese zlatý raketoplán a&#160;tohle je výsledek. Snad je to tak lepší. Prožívají zcela výjimečnou situaci.</p>
			<p class="MLP_text ParaOverride-1">„Nic takového mne ani ve snu nenapadlo,“ ujistil Karu a&#160;připálil jí plochým zapalovačem, který měl kromě občas selhávající schopnosti zapalování cigaret ještě další, ač ne na první pohled zjevné výhody. Při správném seřízení mechanismu drobné krabičky byl plazmový plamen schopen řezat i&#160;speciálně tvrzené slitiny oceli jako máslo a&#160;v&#160;krajním případě vysílat smrtící zážeh do vzdálenosti několika desítek metrů. Mart neměl takové hračky rád, protože mu sama myšlenka, co by se mohlo stát, takřka zabraňovala používat jich k&#160;bezmyšlenkovitému pohrávání. Což je, jak známo, hlavní funkce zapalovačů vůbec. Teď mohl být užitečný.</p>
			<p class="MLP_text ParaOverride-1">Rychle se přesvědčil, že ani Pritt, ani Tobiáš (nebo to, co z&#160;obou zbylo) nejsou v&#160;prostoru zničené základny. Rozervané a&#160;zuhelnatělé cáry barevného plastiku by neskryly ani kočku, natož oba polyvizní tvůrce. Nitro člunu vypadalo přesně podle Martova tušení: v&#160;dolních prostorách a&#160;ve skladištích se po kotníky brodil v&#160;plastikových i&#160;kovových střepech a&#160;očazených troskách, mezi nimiž ještě tu a&#160;tam doutnal oheň, který výbuchem ochromené a&#160;rozervané požární automaty nestačily uhasit. Vzácné a&#160;takřka zázračné, ač tolik proklínané Tobiášovy kamery se změnily v&#160;beztvaré ohořelé hroudy, chřestící střepy objektivů. Mart znovu stiskl rty a&#160;vytáhl se nad zprohýbanou podlahu pilotní kabiny po tom, co kdysi bývalo žebříkem. Zde byla ovšem zkáza absolutní, ale ani tady nebylo po obou ozdobách polyvizních štábů stopy.</p>
			<p class="MLP_text ParaOverride-1">Mart si oddechl. Jeho naděje, spočívající v&#160;samotné skutečnosti přistání raketoplánu, se splnila. Kdyby chtěli lidé nebo fialoví pumprlíci z&#160;vřetenovitého zlatého korábu jenom zabíjet, nemuseli se namáhat s&#160;přistáním v&#160;neznámém terénu. Cílem byl zřejmě únos. Jakási naděje tedy zbývá.</p>
			<p class="MLP_text ParaOverride-1">„Čestný, ač chudý muž plní své sliby,“ řekl s&#160;úsměvem, který se mu na vlastní objednávku podařilo vyrobit, když se vrátil ke vznášedlu. „Ještě zdaleka nekouříte filtr, slečno Karnová.“</p>
			<p class="MLP_text ParaOverride-1">„Co s&#160;nimi je?“</p>
			<p class="MLP_text ParaOverride-1">Mart pokrčil rameny. „Nevím. Snad někam odešli. Rozhodně jsem nezjistil, že by se jim přihodilo něco zlého.“</p>
			<p class="MLP_text ParaOverride-1">„Pane Stame,“ obrátila se k&#160;němu s&#160;líbezným úsměvem, který nevěstil nic dobrého, „pane Stame, můžete mi laskavě vysvětlit, co se tu vlastně děje?“</p>
			<p class="MLP_text ParaOverride-1">Mart se opřel o&#160;kapotu vznášedla a&#160;přemítavě si ji prohlížel. Reagovala již poněkolikáté zřetelně jinak, než očekával. To sice nebylo dobré vysvědčení pro něho, ale může to přinést nějaký ten bod pro ni a&#160;k&#160;obecnému prospěchu.</p>
			<p class="MLP_text ParaOverride-1">„Bohužel nemohu. Vím přesně tolik, co vy. Na obloze se, kde se vzala tu se vzala, objevila kosmická loď a…“</p>
			<p class="MLP_text ParaOverride-1">„Nejsem slepá. Ani debilní. Alespoň si to o&#160;sobě zatím nemyslím. Tak co?“</p>
			<p class="MLP_text ParaOverride-1">Patrně bude nejlépe říci jí pravdu, pomyslel si Mart. Tyhle typy, předstírající v&#160;mužské společnosti neustále zdůrazňovanou a&#160;okázalou bezmocnost, dovedou být v&#160;případě potřeby tvrdé jako korund.</p>
			<p class="MLP_text ParaOverride-1">„Náš člun je zničen, slečno Karnová. A&#160;Hydrus&#160;17 zmizel z&#160;oběžné dráhy.“</p>
			<p class="MLP_text ParaOverride-1">Projevila jen mírné překvapení. „Jak dlouho to víte?“</p>
			<p class="MLP_text ParaOverride-1">„O&#160;zmizení Hydru? Od rána, kdy jsem se podíval na oblohu. Měl být totiž právě v&#160;nadhlavníku.“</p>
			<p class="MLP_text ParaOverride-1">„Doufám, že nejde o&#160;únos a&#160;o&#160;pokus vydírání, pane Stame,“ prohlásila výhrůžně, jako by on byl vůdcem gangsterské bandy, nebo si ji přinejmenším vydržoval. Potřásl hlavou. Něco takového mohlo napadnout právě jen hvězdu polyvize&#160;– jinak už asi nikoho na světě. Kosmický člun, a&#160;tím spíše kosmický koráb dálných cest, byl pro lidstvo investicí tak obrovskou, že se proti ní i&#160;nejoptimističtěji odhadnutá kořist případného vyděrače výkupného takřka ztrácela.</p>
			<p class="MLP_text ParaOverride-1">„Děje se tu něco podivného, víte, slečno,“ řekl Mart pokud možno co nejlhostejnějším tónem, jakým obvykle vyprávěl bezvýznamné drby z&#160;poslední premiéry. „Ztratilo se tu v&#160;okolí, jak náhodou vím, několik lidí. Možná že jsme se nevědomky do něčeho zamíchali. To ostatně uvidíme. Jakmile se Hydrus&#160;17 v&#160;očekávanou dobu nevrátí na Zemi, pošlou z&#160;Centrály po nějaké době průzkumný koráb a&#160;všechno bude zase v&#160;pořádku.“</p>
			<p class="MLP_text ParaOverride-1">„Co to znamená ‚po nějaké době‘?“ zajímala se božská Kara. Mart právě naneštěstí prožíval okamžik propastně sníženého intelektu, který občas zachvacuje muže při diskusi se ženami. Nezáludně a&#160;dosti optimisticky spočítal možné datum.</p>
			<p class="MLP_text ParaOverride-1">„Za dva tři měsíce, slečno Karnová. Nejpozději. Propána, co to děláte?“</p>
			<p class="MLP_text ParaOverride-1">Božská Kara provedla zcela nepředstíraně to, co bývalo předností gotických rytířů, vyhledávajících sice draky, ale bystře ztrácejících vědomí vždy, když měli dokázat, že jim pod cizelovaným krunýřem bije srdce něžné a&#160;citlivé: sesula se s&#160;tichým zaklokotáním mezi voňavé kvítky Hepteridy dříve, než pošetilý Mart, kterého podobná možnost ani nenapadla, oběhl vznášedlo.</p>
		</div>
</body>
</html>