<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>blazni_z_hepteridy-13</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="blazni_z_hepteridy-13" xml:lang="cs-CZ">
		<div class="Z-kladn--textový-r-meček">
			<p id="_idParaDest-12" class="MLP_uroven2_kapitola ParaOverride-1">12.&#160;kapitola</p>
			<p class="MLP_dopis_bez1radku_-I- ParaOverride-1">I&#160;nejúzkoprsejší filozofie na jejich světě hlásá, že je žádoucnější zemřít než vůbec nebýti, neboť k&#160;tomu, aby někdo zemřel, musil předtím žít.</p>
			<p class="MLP_dopis_podpis ParaOverride-1">— Cyrano z&#160;Bergeraku, Cesta na Měsíc</p>
			<p class="MLP_text_bez1radku ParaOverride-1">Tobiáš se poněkud podobal oněm takřka profesionálním mučednicím, schopným při čajových večírcích divoce bojovat o&#160;nejhorší místo a&#160;o&#160;nejméně lákavý kousek pečiva, aby ukojily svou touhu po vyplnění nejchmurnějších představ. Situace mu nějakým scestným způsobem poskytovala hluboké zadostiučinění; byla skvělým důkazem a&#160;potvrzením zarytého životního pesimismu, protože nikdo ani v&#160;nejbujnější fantazii nemohl tušit, že celkem banální exteriér docela banálního dílu naprosto banálního polyvizního seriálu skončí ve skleněné kleci, oddělující dva nejvýznačnější členy štábu od jakýchsi vesmírných potvor s&#160;karikaturami stařeckých obličejů uprostřed hvězdicovitých těl. Zatím se neukazovaly&#160;– prostor za polarizovaným sklem byl prázdný a&#160;pustý, jen kruhový a&#160;toliko přivřený otvor stále zel do černé chodby, takže repríza oboustranného představení nebyla vyloučena.</p>
			<p class="MLP_text ParaOverride-1">Péťa upažil a&#160;spustil ruce k&#160;bokům.</p>
			<p class="MLP_text ParaOverride-1">„Myslím, že máme zase celkem normální gravitaci, spíš o&#160;něco nižší. Vypadá to, že jsme pořád na Hepteridě,“ usoudil podle dlouholeté zkušenosti s&#160;filmováním na nejrůznějších planetách mnohých sluncí. „Ani jsem necítil přistání. Sakra, někudy nás sem přece dostali. Musí tu být někde vchod.“</p>
			<p class="MLP_text ParaOverride-1">Tobiáš si vzpomněl jednak na švestky v&#160;knedlících, jednak na jednu z&#160;epoch jejich společného polyvizního seriálu Kapitána Nobody (67&#160;dílů), v&#160;níž byl prastarý detektivní problém uzamčeného pokoje tvůrčím způsobem obohacen teleportací vraha i&#160;zavražděného do nitra zcela kompaktní ocelové krychle bez jakéhokoli vchodu. Chtěl touto vzpomínkou Péťu potěšit, vzápětí si to však rozmyslel. Míra malérů, až dosud dosažená, ho zatím uspokojovala. Hysterický režisér jako společník v&#160;uzavřené krychli by ji už přesahoval.</p>
			<p class="MLP_text ParaOverride-1">„Jestli tu je, tak ho ty potvory dokázaly ohromně šikovně schovat,“ usoudil, a&#160;počal prohlížet stěnu centimetr po centimetru, což při pohaslém luminoforu nebylo ani snadné, ani pohodlné. Neobjevil absolutně nic. Plastiková (nebo jaká vlastně) stěna byla naprosto celistvá. Stejně zklamala prohlídka podlahy a&#160;stropu. Bylo téměř vyloučeno, aby přehlédli i&#160;nejjemnější spáru, která by rozhodně musela mezi dvěma styčnými plochami být. Docela neznatelně umějí spojovat jen čínští řezbáři slonoviny, vyrábějící osm koulí, jednu v&#160;druhé. Je to pochopitelně švindl, jsou vždycky slepované, ale nikdo nikdy nenašel kde, a&#160;lepidlo se jako tajemství dědí z&#160;generace na generaci. Jejich kobka ovšem nebyla ze slonoviny a&#160;pětiramenné potvory nevypadaly na řezbáře. Tobiáš se už začal v&#160;duchu vracet k&#160;nebožtíku Kapitánu Nobodymu a&#160;k&#160;teleportaci (v&#160;příslušném dílu seriálu ji prováděl herec, známý divákům svým démonickým pohledem a&#160;režisérům huhňavou a&#160;klopýtavou řečí, takže obvykle hrával tajuplné MLČÍCÍ MUŽE), když jej osvítil nápad.</p>
			<p class="MLP_text ParaOverride-1">„Když tu nejsou dveře, Péťo, musí se zdvihat tohle sklo,“ prohlásil s&#160;určitostí a&#160;mírně vyčítavým tónem, že i&#160;na <span class="MLP_znak_kurziva_11b">tohle</span> musel přijít, samozřejmě, on. „Nebo klesat do podlahy. Nebo ujíždět do stran. To je celkem jedno.“</p>
			<p class="MLP_text ParaOverride-1">„To je,“ připustil Péťa. „Protože v&#160;každém případě bychom otevírali cestu těm mrchám. Jaktěživ jsem nebyl tak surový, abych v&#160;některém filmu nechal před něžnýma očima diváků sežrat člověka kosmickou příšerou. Nerad bych se stal precedenčním případem.“</p>
			<p class="MLP_text ParaOverride-1">„Není jisté, jestli můžeme sklo odsunout nějakým mechanismem z&#160;naší strany,“ poznamenal spokojeně Tobiáš. „Z&#160;<span class="MLP_znak_kurziva_11b">jejich</span> strany jde otevřít zcela určitě. Takže s&#160;bezprostředním kontaktem musíme počítat tak jako tak. Možná že by bylo lépe zvolit si vhodný okamžik dřív, než to podle svého gusta udělají ty… ty bytosti.“</p>
			<p class="MLP_text ParaOverride-1">Začal hledat mechanismus, kterým by bylo možné sklem pohnout. Proklepával zdi rukojetí šroubováku (jako uvědomělý a&#160;zkušený pesimista jej nosil ustavičně v&#160;kapse kombinézy) se soustředěným výrazem lékaře nebo datla, tiskl jednotlivé sekce stropu i&#160;podlahy&#160;– marně.</p>
			<p class="MLP_text ParaOverride-1">„Snad je to zařízeno na termický podnět nebo něco takového,“ usoudil nakonec, když už se vzdal námahy.</p>
			<p class="MLP_text ParaOverride-1">Péťa jej se zájmem sledoval. „Bílý slon,“ řekl konečně.</p>
			<p class="MLP_text ParaOverride-1">„Prosím?“</p>
			<p class="MLP_text ParaOverride-1">„Bílý slon. Jednou se záhadně ztratil mahárádžovi z&#160;Džajpuru, jenž ho neobyčejně miloval a&#160;jeho zmizení velice těžce nesl. Po celém světě se rozjeli detektivové, hledali a&#160;hledali, avšak marně. Po několika týdnech byla záhada objasněna díky zápachu, šířícímu se z&#160;klece. Slon propadl podlahou do sklepa a&#160;chcípl tam hlady.“ </p>
			<p class="MLP_text ParaOverride-1">Přistoupil ke sklu a&#160;plochami dlaně se do něho opřel. Průhledná stěna bez odporu sklouzla ke straně. Teprve teď viděli skutečnou sílu skla&#160;– více než decimetr. Mělo by odolat i&#160;střelám velkorážového kulometu, o&#160;šklebících se hvězdicích ani nemluvě.</p>
			<p class="MLP_text ParaOverride-1">Tobiáš nasál vzduch. „Voní to tu… jako vanilka.“</p>
			<p class="MLP_text ParaOverride-1">Opatrně vstoupili do vedlejší místnosti a&#160;nahlédli do tmavé chodby. Nic se tam nehýbalo. Neozval se ani jediný zvuk.</p>
			<p class="MLP_text ParaOverride-1">Člověka žijícího o&#160;několik set let dříve by patrně&#160;– a&#160;právem&#160;– překvapila jistá bezstarostnost všech účastníků tohoto dobrodružství. Péťa ani Tobiáš si vůbec nepřipustili možnost analogie sebe samých s&#160;Jeníčkem a&#160;Mařenkou, vykrmovanými k&#160;pozdější porážce a&#160;konzumaci, a&#160;Mart Stam, ačkoli tonul v&#160;chmurných obavách o&#160;jejich osud, nepředpokládal, že by vesmírní piráti (jak anachronický termín!), kteří obě ozdoby polyvize unesli, používali nějakého druhu kosmického prkna, po němž by jejich oběti pochodovaly.</p>
			<p class="MLP_text ParaOverride-1">Život byl ve 25.&#160;století tím nejcennějším, nejlépe chráněným a&#160;usilovně prodlužovaným. I&#160;za cenu opětovaných transplantací a&#160;kyborgizace, dlouhodobých hibernací a&#160;obrovských nákladů, s&#160;nimiž byli například z&#160;Ponticulu dováženy velevzácné, kouskům huspeniny podobné, hlubinné organismy, uspokojivě léčící i&#160;velmi vzdorné případy zhoubných nádorů. Avšak to nebylo podstatné. Teprve odstraněním vnitrodruhových bojů, válek, se smrt opět stala něčím mimořádným a&#160;před přirozeným opotřebováním organismu zcela nežádoucím, čemuž se přizpůsobil celý životní postoj lidstva. Žádný dopravní prostředek nesměl opustit továrnu bez dokonalého&#160;– nebo alespoň podle možností dokonalého&#160;– zajištění bezpečnosti všech osob uvnitř i&#160;vně. Ukázalo se, že k&#160;prevenci zločinů vede vlastně kromě spravedlivého uspořádání společnosti naprosto stejná a&#160;stejně jednoduchá cesta jako k&#160;prevenci tuberkulózy a&#160;rakoviny, totiž pravidelná a&#160;povinná psychiatrická vyšetření, odhalující již v&#160;zárodku blížící se nebezpečí a&#160;celkem snadno je likvidující. Přirozený a&#160;nevyhnutelný sklon k&#160;agresivitě, vznikající zpočátku především v&#160;aglomeracích superměst s&#160;mnoha desítkami miliónů obyvatel, byl ovládnut sociálně i&#160;farmakologicky; člověk přece musí solit a&#160;stopové množství jistých velmi účinných farmak, známých již starým obyvatelům Mexika, sice neučinilo ze samotářských morousů oblíbené středy rozjásaných společností, zabránilo však alespoň vzniku nebezpečných stavů. Laskavost k&#160;dětem se stala samozřejmostí a&#160;matky věděly, že se neporušeny, ač strašlivě umazány, vrátí večer domů, aniž by se někde setkaly se smrtícím nárazníkem nebo vraždícím šílencem.</p>
			<p class="MLP_text ParaOverride-1">Krátká doba několika století nového společenského řádu ovšem zdaleka nepostačila nejen vymazat, ale dokonce ani znatelně ovlivnit vrozené pudy a&#160;instinkty. Ukázalo se však, že jejich působení bylo jednak přeceňováno, jednak vykládáno zcela nesprávně díky pohledu zakouřeným sklem získaných návyků a&#160;reflexů. Do popředí lidské psychiky jako jeden z&#160;nejvýznačnějších znaků po stovkách tisíců let napjatého, ustrašeného naslouchání nočním šelestům a&#160;trýznivého vyhlížení předních hlídek nepřítele z&#160;hradeb opět vyplula <span class="MLP_znak_kurziva_11b">hra</span>, zpola zapomenutá, nejstarší aktivní princip života. Tuto možnost tušil už starý novověký filozof Johan Huizinga, jemuž bylo dovoleno rozvíjet své hravé úvahy v&#160;jakémsi zařízení zvaném koncentrační tábora pak tam zemřít. Teď, po pěti stoletích, došlo na jeho slova. Lidé se zbavili strachu, heslo Memento mori, pamatuj na smrt, bylo přijímáno s&#160;nechápavým úsměvem jako pouhá přihlouplá originalita a&#160;svět zjasněl, což mělo celou řadu kladných a&#160;některé záporné důsledky. Mezi záporné musíme počítat i&#160;bezstarostnost, s&#160;níž jsme se právě setkali, podobnou sice na pohled milé, avšak nemoudré snaze dítěte spřátelit se s&#160;brejlovcem.</p>
			<p class="MLP_text ParaOverride-1">Ale i&#160;toto vše budiž řečeno mimochodem, na okraj.</p>
			<p class="MLP_text ParaOverride-1">Vchod do koridoru, kterým zmizely hvězdice, byl tak nízký, že se Péťa i&#160;Tobiáš museli sklonit, brzy se však opět rozšiřoval v&#160;chodbu obdélníkového průřezu, v&#160;níž jenom vanilková vůně a&#160;podél stěn upevněné zábradlí, jemuž se oba v&#160;tiché dohodě pečlivě vyhýbali, prozrazovaly nedávnou přítomnost pětiramenných potvor.</p>
			<p class="MLP_text ParaOverride-1">V&#160;poměrně úsporných vzdálenostech byla do stěny zasazena kulatá zasklená okénka, dost nízko, aby do nich mohli nahlédnout&#160;– což, jak se ukázalo, nepřinášelo žádné zvláštní rozptýlení. Prostory, do nichž okénka vedla, byly buď temné, nebo rovněž prázdné, dokonce bez jakéhokoli nábytku nebo něčeho, co by mohlo za nábytek sloužit.</p>
			<p class="MLP_text ParaOverride-1">„Ty… ty bestie se přece nespokojují jenom tady s&#160;tím,“ uvažoval Péťa Pritt a&#160;štítivě ukázal na zábradlí. „Když dovedly postavit takovou loď…“</p>
			<p class="MLP_text ParaOverride-1">„Věříte, že ji postavily?“ řekl se zjevnou pochybností Tobiáš. „S&#160;těmi háky nebo rohy nebo co to vlastně mají na chapadlech? Já vím, jednou jsme dokonce točili film o&#160;kosmické lodi, zbudované a&#160;řízené inteligentními prvoky…,“ připustil a&#160;zmlkl, aby se snad nedotkl tvůrce.</p>
			<p class="MLP_text ParaOverride-1">„Nechme teď naše minulé hříchy stranou,“ navrhl Péťa. „Tohle není polyvizní seriál. Kdyby byl, už jsme si s&#160;tím levou rukou poradili, Tobiáši. Začínají mne bolet nohy. Co budeme dělat dál? Máte o&#160;tom nějakou představu? Kromě toho na mne kupodivu leze hlad.“</p>
			<p class="MLP_text ParaOverride-1">Tobiáš sice absolutně žádnou představu neměl, ale její vytvoření bylo, jak se na ostříleného polyvizního pracovníka sluší, otázkou zlomku sekundy.</p>
			<p class="MLP_text ParaOverride-1">„Podlaha se tu trochu sklání, Péťo. Doporučuji, abychom šli, pokud to půjde, pořád dolů. Jestli loď přistála, jako že určitě ano, pokud to tu nemají s&#160;gravitací náramně dobře vymyšleno, měli bychom se dostat někam ke vstupu.“</p>
			<p class="MLP_text ParaOverride-1">Byla to stará a&#160;osvědčená rada, která (teoreticky) musela dříve nebo později dovést každého v&#160;horách zbloudilého skautíka až k&#160;pohostinným rybářům na břehu moře a&#160;zachránit ho tak před hrozící zhoubou. V&#160;praxi se její realizace ukázala značně obtížnou. Ačkoli se pohybovali&#160;– jak Péťa Pritt celkem správně usoudil&#160;– jen v&#160;zevní sekci, sousedící s&#160;pláštěm korábu, procházeli úplným labyrintem místností a&#160;místnůstek, jejichž smysl byl naprosto záhadný, pokud to ovšem nebyla vyprázdněná skladiště nebo prostě přepážkami oddělené prostory, jež lze v&#160;případě potřeby hermeticky uzavřít. Jednou nebo dvakrát se jim zdálo, že zaslechli klepání rohovitých výrůstků o&#160;stěny, ale zvuk se nikdy nepřiblížil.</p>
			<p class="MLP_text ParaOverride-1">„Máme to!“ zajásal Tobiáš, který jinak jásal velice zřídka.</p>
			<p class="MLP_text ParaOverride-1">Jednotvárná plocha šedé stěny koridoru byla přerušena výstupkem konstrukce sice poněkud neobvyklé, ale zase ne tak zvláštní, aby její mechanismus nebyl na první pohled zřejmý. Obvyklé kolo šroubového závěru nahrazovalo zařízení ve tvaru trojcípé hvězdy, opatřené na koncích kónickými prohlubněmi.</p>
			<p class="MLP_text ParaOverride-1">„Vypadá to, jako by s&#160;tím obvykle manipulovaly opravdu ty… ty hvězdice,“ poznamenal Péťa. „Vidíte, Tobiáši? Semhle,“ ukázal na prohlubeň,&#160;„asi zaklesnou ty svoje háky. A&#160;víc ramen než tři nemohou tak jako tak najednou použít. Sakra, mně se to nechce líbit.“</p>
			<p class="MLP_text ParaOverride-1">„Proč?“ zajímal se Tobiáš.</p>
			<p class="MLP_text ParaOverride-1">„Protože to zatím jde až moc snadno. Zřejmě jim hrozně záleží na tom, abychom zmizeli.“</p>
			<p class="MLP_text ParaOverride-1">„Aha,“ přikývl Tobiáš. „Máte na mysli něco jako zastřelení na útěku nebo podobně, že?“ liboval si.</p>
			<p class="MLP_text ParaOverride-1">„Byl bych vám velice zavázán, kdybyste svou fantazii napřel nějakým méně deprimujícím směrem,“ řekl Péťa Pritt vyčítavě. „Jinak jste ovšem odhadl moje tušení docela přesně. No, co uděláme? Zkusíme se dostat ven. Musíme to risknout. Jestli jsem náhodou na oběžné dráze, tak mi to pomozte honem zavřít.“</p>
			<p class="MLP_text ParaOverride-1">Ačkoli nebyli vybaveni rohovitými výrůstky, povolil závěr docela snadno. Nebyli na oběžné dráze. Do nitra lodi vznikl aromatický hepteridský vzduch, potlačující pronikavou a&#160;teď už dost nepříjemnou vanilkovou vůni. Oba jej vdechovali s&#160;rozkoší a&#160;zhluboka. Po oceánu nebylo ani stopy. Kolem nich se tyčily bizarně rozeklané vrcholky hor, holé a&#160;většinou pokryté sněhem a&#160;ledem. Koráb zřejmě přistál v&#160;dost značné nadmořské výšce uprostřed jakési obrovské, kráteru podobné kotliny, vytvořené snad před milióny lety rozmarem sopečné činnosti, jež dala vzniknout hepteridským velehorám. Ani Péťa, ani Tobiáš si jich však příliš nevšímali. Jejich pozornost byla zcela upoutána obrovskou hromadou trosek, zakrývající jim část výhledu, ačkoli byla vzdálena několik set metrů.</p>
			<p class="MLP_text ParaOverride-1">„Co to je?“ obrátil se Tobiáš na Péťu řečnickou otázkou.</p>
			<p class="MLP_text ParaOverride-1">„Na polyvizní Akademii jsme se cosi učili o&#160;historickém uměleckém směru, nazývaném destruktivismus,“ odpověděl Péťa spíše duchaplností než vážně míněným návrhem vysvětlení. „Slisované automobily a&#160;letadla a&#160;tak podobně. Jenže tohle moc na automobil nevypadá, viďte, Tobiáši?“</p>
			<p class="MLP_text ParaOverride-1">V&#160;okolí se zatím nic nehýbalo. Celkem bez obtíží sešplhali po jedné ze žebrovaných opěr korábu, kde byli uvězněni, na kamenitou pláň, ozdobenou tu a&#160;tam živořícím stéblem místní trávy. V&#160;instinktivním předklonu přiběhli k&#160;té VĚCI, která by je měla v&#160;případě potřeby docela dobře ukrýt jako labyrint&#160;– rostla nad nimi každým krokem spletí přeražených nosníků, zprohýbaných plátů obšívky a&#160;beznadějně zamotaných kabelů a&#160;trubic jako mrakodrap. Občas se ozvalo zarachocení nebo cinknutí; to nějaká uvolněná součástka v&#160;nitru hory trosek přičinlivě zvýšila entropii vesmíru a&#160;propadla se, jakož gravitace kázala jí, o&#160;několik poschodí níže.</p>
			<p class="MLP_text ParaOverride-1">Podnikavější Péťa Pritt obešel zmuchlanou věž katedrály, jež snad kdysi byla stabilizátorem. Vysoko, tak vysoko, že musel nepohodlně zaklonit hlavu, uviděl na části trupu, jež se zachovala, začouzená zprohýbaná, avšak čitelná několikametrová písmena: CAPAX&#160;37.</p>
		</div>
</body>
</html>