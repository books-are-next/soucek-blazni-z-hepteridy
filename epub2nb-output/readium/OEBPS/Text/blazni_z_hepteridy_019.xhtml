<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>blazni_z_hepteridy-16</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="blazni_z_hepteridy-16" xml:lang="cs-CZ">
		<div class="Z-kladn--textový-r-meček">
			<p id="_idParaDest-15" class="MLP_uroven2_kapitola ParaOverride-1">15.&#160;kapitola</p>
			<p class="MLP_dopis_bez1radku_-I- ParaOverride-1">Leč malý nebožák, domnívaje se, že takovou smyšlenou báchorku mě nutí vyprávět ukrutní orlové, v&#160;jejichž zajetí jsem, nepřikládal mým slovům nižádné víry.</p>
			<p class="MLP_dopis_podpis ParaOverride-1">— Cyrano z&#160;Bergeraku, Cesta na Měsíc</p>
			<p class="MLP_text_bez1radku ParaOverride-1">„Copak asi dělají Péťa a&#160;Tobiáš?“ obohatila Kara řečnickou otázkou všeobecné mlčení, v&#160;němž byli všichni přítomní, tedy ona, Mart Stam a&#160;stařičký tylku dosud ponoření. Plastikový svalovec Eko Dart s&#160;gravifonní stanicí zůstal dnes doma, přesněji řečeno v&#160;jedné z&#160;jeskyní dolních pater. Pravděpodobnost, že Šéf zavolá právě teď, rozhodně nevyvážila námahu spojenou s&#160;taháním panáka po nekonečném schodišti, vytesaném do skály. Tento naprosto nepravděpodobný případ pochopitelně nastal, a&#160;spojení nebylo proto dosaženo.</p>
			<p class="MLP_text ParaOverride-1">Božská Kara z&#160;hvězd se ukázala být bez příslušných kosmetických úprav a&#160;pracně vybudovaného prostředí, cestujícího za ní za obvyklých okolností víceméně kamkoli nejen po Zemi, ale i&#160;křížem krážem po Galaxii, normálním smrtelníkem. Marta dokonce napadla svatokrádežná myšlenka, že její návrat k&#160;přírodě dosáhl stupně, připouštějícího představu nadřízeného, oslovujícího ji prostě „Karnová“ a&#160;posílajícího ji např. pro ty a&#160;ty spisy, ale ne abyste to zase jako obvykle spletla, slečno… Miliarda obdivovatelů by se cítila tímto zjištěním zdrcena&#160;– Mart byl spíše udiven. Začal ke Kaře cítit respekt, když trpělivě a&#160;bez námitek šlapala, od dětských let patrně poprvé, schod za schodem nahoru, pořád vzhůru až k&#160;místu, kde byl jasně cítit spálený kámen a&#160;kde čerstvý lom skály i&#160;zbytky drtě, rozházené v&#160;koutech chodby, prozrazovaly nedávnou činnost nějakého kutílka s&#160;anihilátorem.</p>
			<p class="MLP_text ParaOverride-1">V&#160;chodbě byl proražen otvor, shlížející hluboko do údolí a&#160;na vrak Capaxu&#160;37. Kařina otázka měla tedy dost chmurný podtext. Kdo prokázal ve věku, vyhýbajícím se ničení, zdemolovat něco tak složitého a&#160;pracného jako nákladní kosmickou loď tříd Phibro&#160;II, jednu z&#160;nejmodernějších v&#160;celé terránské flotile, určitě neustoupí před agresí vůči několika neškodným pracovníkům polyvize.</p>
			<p class="MLP_text ParaOverride-1">Mart stiskl rty a&#160;přes Kařiny platinové vlasy, vyplňující takřka celý nepravidelný ovál, sledoval trosky. Capax zřejmě přistál&#160;– ne sice příliš zdařile, ale přece, jinak by vypadal, ač si to bylo obtížné názorně představit, ještě hůře. Vlastně nevypadal by vůbec a&#160;už vůbec ne jako kosmická loď. Po havárii byl zřejmě vyloupen. Závěry skladovacích prostor se zablokovaly zkřivením territového pancíře a&#160;do trupu lodi byly anihilátorem vyříznuty nepravidelné otvory, umožňující proniknout do nákladních sekcí. Mart nepochyboval, že jaderné nálože, určené k&#160;rekonstrukci povrchu jakési zatracené planety kdovíkteré hvězdy podle bláznivých představ Vystěhovaleckého, zmizely. Lépe řečeno nezmizely, tomu bránil železný zákon o&#160;zachování hmoty, ale změnily majitele.</p>
			<p class="MLP_text ParaOverride-1">„Říkal jste, že o&#160;Capaxu&#160;37 nic nevíte…,“ obrátil se Mart Stam k&#160;tylkovi, stojícímu se sklopenýma očima opodál. Nejevil zájem o&#160;poučný výhled na krajinu&#160;– zřejmě se jím už pokochal předem a&#160;dostatečně.</p>
			<p class="MLP_text ParaOverride-1">Tylku lehce přikývl. „Mluvil jsem pravdu, pane Stame. Nemohu ani jinak, jak už jsem vás, tuším, přesvědčoval. Nevěděl jsem o&#160;existenci vraku až do včerejška. Víte, naše hory Druhého kontinentu jsou velmi, velmi rozsáhlé a&#160;členité a&#160;některé jeskyně, jako tato, velmi málo navštěvované. Po posledních událostech odešli téměř všichni obyvatelé Hepteridy do bezpečných míst. V&#160;této oblasti zůstala jen hrstka pečlivě vybraných mužů a&#160;žen. Já jsem jedním z&#160;nich.“</p>
			<p class="MLP_text ParaOverride-1">„Proč právě od včerejška?“ pátral nedůvěřivý Mart.</p>
			<p class="MLP_text ParaOverride-1">Tylku se na chvíli odmlčel a&#160;přemítal. Pečlivě volil slova. „Jsme&#160;– do jisté míry&#160;– schopni zachytit, jak víte, pane Stame, lidské myšlenky i&#160;přítomnost lidských bytostí. Nikoli neživých předmětů. Nikdo z&#160;nás neměl důvod předpokládat, že se právě zde ocitlo něco zajímavého. Včera zde však přistáli lidé.“</p>
			<p class="MLP_text ParaOverride-1">„S&#160;Capaxem?“ podivil se Mart. „Lodě této třídy přece nemají posádku. Jsou řízeny automaticky.“</p>
			<p class="MLP_text ParaOverride-1">„Ne, s&#160;Capaxem ne, přistála zde jiná loď a&#160;na její palubě byli dva vaši přátelé. To je také, omlouvám se, poněkud opožděná odpověď na otázku slečny Karnové.“</p>
			<p class="MLP_text ParaOverride-1">Kara se obrátila tak prudce, až Mart odlétl ke stěně chodby. „Co je s&#160;nimi?“</p>
			<p class="MLP_text ParaOverride-1">„Rada starších svolila, aby v&#160;případě jejich zjevného ohrožení bylo opět jednou použito tunelu do nekonečna, cesty třetího řádu. Tato nebezpečná situace, jak jsme alespoň usoudili, nastala.“</p>
			<p class="MLP_text ParaOverride-1">„Proboha!“ zakryla si Kara ústa velmi dívčím posunkem zděšení, na jehož dokonalost mohl být jeho duchovní otec Péťa Pritt náležitě a&#160;právem pyšný.</p>
			<p class="MLP_text ParaOverride-1">„Doufám, že je s&#160;nimi všechno v&#160;pořádku,“ uklidnil tylku Karu i&#160;Stama. „Podle našich předpokladů jsou na Zemi. A&#160;v&#160;současnosti,“ zodpověděl rychle nevyslovenou otázku Stamovu, který si zhluboka oddychl. První, a&#160;jak se domníval, zatím nejobtížnější část aktuálních úkolů mohl tedy pustit z&#160;hlavy. O&#160;Karu a&#160;o&#160;sebe se už nějak postará. A&#160;pokud jde Capax&#160;37 a&#160;ty ostatní koráby… Šéf přislíbil poslat Výzkumnou skupinu, prostě cizineckou, a&#160;ta si už poradí. On ovšem v&#160;tomto případě zklamal, ale člověk přece nemůže dokázat úplně všecko. Dokonce ani není příliš moudré usilovat o&#160;to, neboť nadřízení zvyšují nároky. Mart se nejlépe cítil ve stavu chronické mírné nemilosti&#160;– poskytovala mu lepší schopnost manévru.</p>
			<p class="MLP_text ParaOverride-1">„Kdo byl v&#160;tom druhém korábu?“ otázal se tylka.</p>
			<p class="MLP_text ParaOverride-1">„Vaši přátelé, říkal jsem vám to už přece,“ odpověděl tylku s&#160;jemnou výčitkou.</p>
			<p class="MLP_text ParaOverride-1">„Nikdo jiný?“</p>
			<p class="MLP_text ParaOverride-1">„Ne tak docela. Uvidíte, pane Stame. Hned se vydáme na cestu. Jinudy to bohužel nešlo&#160;– ani naše anihilátory, ostatně hodně zastaralé a&#160;opotřebované, by neprorazily horu při úpatí.“</p>
			<p class="MLP_text ParaOverride-1">Kara pozorně naslouchala, a&#160;jak se zdálo, dokonce pochytila smysl hovoru navzdory své značně kusé terránštině.</p>
			<p class="MLP_text ParaOverride-1">„Člověk, ne člověk tak zcela, mužové? Roboti?“</p>
			<p class="MLP_text ParaOverride-1">„Slečna Karnová má na mysli asi jakousi vzpouru robotů,“ upřesnil se sotva znatelným úsměvem tylku.</p>
			<p class="MLP_text ParaOverride-1">Vzpoura holicích strojků a&#160;psacích strojů by byla určitě pravděpodobnější, pomyslel si Mart. Tyhle a&#160;podobné senzace strašily jen v&#160;historické fantastické literatuře, právě tak jako kosmické konflikty a&#160;planetární rebelie. Ve vzpouru robotů samozřejmě nevěřil a&#160;v&#160;kosmický konflikt také ne&#160;– ale teď se mohl na vraku Capaxu&#160;37, odborně, a&#160;tedy docela jistě úmyslně zbaveném havarijní automatické vysílačky, přesvědčit, že zřejmě musí alespoň v&#160;druhém bodě náhled změnit. Nehledě na nesmyslné zničení jejich kosmického člunu a&#160;záhadné zmizení Hydru z&#160;orbity. Jestli je to definitivní zmizení nebo leží-li Hydrus v&#160;nějakém jiném údolí ve stejně zdemolovaném stavu jako Capax&#160;37, vypláče si finanční ředitelství polyvize oči. Nebo pojišťovna. Nebo obě ctihodné instituce.</p>
			<p class="MLP_text ParaOverride-1">„O&#160;robotech nic nevíme,“ pokračoval tylku po chvilce zdvořilé odmlky, aby Martovi umožnil dokončit zmatenou myšlenkou etudu. „Zato jsme v&#160;okolí oné lodi objevili několik… několik zvláštních tvorů, zcela nepodobných lidem.“</p>
			<p class="MLP_text ParaOverride-1">„Propána!“ vyvalil Mart oči upřímným překvapením. „Inteligentních?“</p>
			<p class="MLP_text ParaOverride-1">Tylku pokrčil rameny. „Vzhledem k&#160;jejich nepodobnosti lidem nemůžeme přesně říci. Zdá se však, že ne docela. Bylo rozhodnuto, abych to co nejdřív vyšetřil. Rád bych, pane Stame, kdybyste mne doprovázel. Jsem přesvědčen, že nehrozí nebezpečí, jisté riziko však přece jen… Nebylo by lépe, kdyby slečna Karnová…“</p>
			<p class="MLP_text ParaOverride-1">Tentokrát četla myšlenku pro změnu Kara, ačkoli to nikdy odborně netrénovala. Postačil jí prastarý ženský instinkt, přesně se dohadující obsahu rozhovoru, šeptaného ve vzdálenosti desítek, ba stovek metrů. Pokud se jí ovšem týká.</p>
			<p class="MLP_text ParaOverride-1">„Ne, ne, mužové! Já krok taky. Nic bez já. A&#160;konec.“</p>
			<p class="MLP_text ParaOverride-1">Tylku udržel kamenný obličej a&#160;lehce, zdvořile se uklonil. Vystoupili ještě několik kroků chodbou, spoře a&#160;velmi šetrně osvětlovanou drobnými rádiovými luminofory, sejmutými zřejmě odněkud z&#160;pilotních panelů kosmických lodí a&#160;dočasně umístěnými sem. Stěna byla opět proražena, tentokrát otvorem tak rozměrným, že bylo možné celkem pohodlně projít. Za ním, na zevní straně skály, sestupovala do údolí členitá stezka, na některých místech, jak si Mart mimochodem povšiml, rovněž nedávno upravovaná anihilátorem. Panstvo z&#160;Hepteridy bylo zřejmě zdvořilé a&#160;náležitě, ač naprosto diskrétně, pečovalo o&#160;jejich blaho a&#160;pohodlí&#160;– pohled na strmý a&#160;značně vysoký sráz však přece jen Karu trochu vyděsil. S&#160;horskými botami Péťa ve scénáři nepočítal.</p>
			<p class="MLP_text ParaOverride-1">„Není to daleko,“ pospíšil si ujistit ji tylku. „Ne až dole, slečno. Když vaši přátelé, pan Pritt a&#160;pan Tobiáš, ve spěchu opustili cizí kosmickou loď, objevili se zanedlouho po nich i&#160;tito… tito tvorové. Domnívali jsme se, že je pronásledují, a&#160;riskovali právě proto otevření cesty třetího řádu. Přiznávám se, že jsme se patrně mýlili. Oni, jak se zdá, rovněž prchali. Snažili se vzdálit od korábu co nejrychleji a&#160;co nejdále, což znamenalo útěk vzhůru do skal. Několika z&#160;nich se to podařilo.“</p>
			<p class="MLP_text ParaOverride-1">„A&#160;ostatní?“</p>
			<p class="MLP_text ParaOverride-1">„Loď vzápětí odstartovala…,“ řekl tylku a&#160;pokrčil rameny. Docela to stačilo. Mart věděl velice dobře, co se děje v&#160;okolí startující kosmické lodi, když začnou naplno pracovat pulsní trysky. Podle románů z&#160;počátku kosmověku ovšem takřka nic, ba dokonce je možné mávat na rozloučenou téměř na dosah ruky od lodi. Skutečnost byla poněkud jiná, což dosvědčovala nepravidelná skvrna spálené, ztuhlými bublinami pokryté části údolí. Skála tu byla plameny pulsních trysek roztavena jako máslo na žhavé pánvi. Tajuplné bytosti tedy měly štěstí. Alespoň některé, ne-li všechny.</p>
			<p class="MLP_text ParaOverride-1">„Brzy budeme na místě,“ řekl po několika stech krocích tylku, opíraje se těžce o&#160;balvan. Přes jeho zjevnou, a&#160;dokonce urážlivou zachovalost zřejmě stáří nepřešlo kolem něho nevšímavě. Mart byl ostatně také unaven a&#160;Kara při každém kroku sykala bolestí. Polyvizní, z&#160;výtvarné fantazie stvořená obuv pro kosmonauty je sice pastvou pro oko, ale k&#160;chůzi se moc nehodí. „Snad by bylo nejrozumnější, kdybyste zůstali se slečnou Karnovou trochu vzadu, pane Stame. Vím, že se nebojíte, ale tohle musím vyřídit sám. Opravdu.“</p>
			<p class="MLP_text ParaOverride-1">Mart přikývl a&#160;zastavil se za záhybem cesty, protínající zde jakousi plošinu, vykousnutou do svahu hory a&#160;posetou několika desítkami rozeklaných balvanů různé velikosti. Největší z&#160;nich, před dávnými věky urvané vichřicemi a&#160;erozí odněkud z&#160;vrcholu hory, byly vyšší než člověk. Tylku, malý a&#160;seschlý stařík, pokračoval drobnými krůčky v&#160;chůzi, brzy se však rovněž zastavil a&#160;znehybněl. Kara přiložila mimovolně ruku Martovi na rameno a&#160;pak se k&#160;němu přitiskla. Ozval se podivný škrábavý zvuk, jako kdyby si na některém z&#160;balvanů brousila drápy obrovská kočka. A&#160;znovu.</p>
			<p class="MLP_text ParaOverride-1">„Co to je?“ zašeptala Kara.</p>
			<p class="MLP_text ParaOverride-1">Mart neodpověděl, ale zato vytáhl svůj mnohoúčelový zapalovač a&#160;otočil skrytým kolečkem. Teď mohl, podle ujištění výrobce, vystřelit oblak žhavé plazmy do vzdálenosti několika desítek metrů. Nějakou těžce obrněnou jurskou potvoru by tím asi nesložil, ale docela určitě alespoň znechutil. Ostatně doufal, že na přívětivé Hepteridě nebudou ani tyranosauři, ani stegosauři, ani jiná podobná čeládka. Ti už by dávno sežrali chudáky tury, bezmocné jak meloun.</p>
			<p class="MLP_text ParaOverride-1">Tylku vyčkával. Nad vrcholem nejbližšího balvanu, vzdáleného sotva tři nebo čtyři metry od starce v&#160;šafránovém rouchu, se cosi objevilo: hák, podobný růžku kozorožce, jenomže bez zbytku slušného kopytnatce a&#160;bez dalšího partnera do páru. Za růžkem následovalo bělavé rameno, pak druhé a&#160;třetí, a&#160;nakonec se nad balvan vysoukal naprosto neuvěřitelný obličejíček pavoukovité hvězdice, s&#160;nimiž se tak dobře bavili Péťa a&#160;Tobiáš. Kapří tlamka&#160;– byl-li to ovšem ústní nebo dýchací otvor&#160;– se rytmicky vtahovala a&#160;zase vychlipovala. Dvě hnědé plošky, zpola ukryté v&#160;houbovitém terčíku, si nedůvěřivě měřily málo impozantního tylku.</p>
			<p class="MLP_text ParaOverride-1">„Tak tohle se mi určitě zdá, Marte,“ zašeptala Kara, ale pro jistotu svírala dál jeho ruku jako klíště. „Bafněte na mne, probudím se doma, dám si sprchu a… proboha!“</p>
			<p class="MLP_text ParaOverride-1">Zatímco se kochala bláhovou nadějí, objevilo se za balvany i&#160;na nich ještě několik dalších neméně působivých exemplářů hvězdic a&#160;všechny se blížily k&#160;tylkovi. Mart vytáhl zapalovač z&#160;kapsy. Šafránový dědeček měl zřejmě buď záložní oči v&#160;týle, nebo vnímal jeho myšlenky. V&#160;každém případě naznačil za zády rukou gesto naprostého nesouhlasu a&#160;Mart s&#160;pokrčením ramen zase víceúčelový zapalovač schoval.</p>
			<p class="MLP_text ParaOverride-1">Byl šokován rozhodně méně než oba polyvizní tvůrci, jejichž setkání s&#160;hvězdicemi bylo téměř rafinovaně dramatické a&#160;náhlé, nehledě na křehčí nervovou konstituci, u&#160;vybraných estétů samozřejmou a&#160;žádoucí, zato u&#160;agenta Centrální galaktické zcela vyloučenou. Kara se za daných okolností chovala výborně, což znamenalo, že nezačala hlasitě vřískat, ačkoli k&#160;tomu mnoho nechybělo. Hypnopedické bloky, bránící vyústění přirozené a&#160;nevyhnutelné nechuti k&#160;některým obzvláště vydařeným kosmickým šeredkám (mezi něž hvězdice zcela určitě patřily, a&#160;to na čestné místo), v&#160;hysterii zřejmě fungovaly.</p>
			<p class="MLP_text ParaOverride-1">Hvězdice se přibližovaly k&#160;tylkovi ze všech stran, využívajíce většinou k&#160;pohybu tří ramen a&#160;dvěma zbývajícími ohmatávajíce terén. Rohovité výrůstky skřípaly po sopečném kameni jak vidličky po talíři; nebyl to příjemný zvuk. Hvězdice se tu daleko více než za sklem Péťova a&#160;Tobiášova vězení podobaly obrovským pavoukům, a&#160;byly proto pochopitelně tím ohyzdnější.</p>
			<p class="MLP_text ParaOverride-1">Kara za sebou měla díky Péťově neúnavné píli, nápaditosti starých, dávno zapomenutých autorů a&#160;bezostyšnosti polyvizních scénáristů, spoléhajících se na toto zapomenutí, imponující řadu dílů nekonečného seriálu. Takřka v&#160;každém z&#160;nich se ušlechtilý hrdina, většinou nepostradatelný Eko Dart, úspěšně utkal s&#160;nejfantastičtějšími stvůrami, od „mutantů“, které si velkorysí autoři scénářů nepředstavovali takové, jací opravdu obvykle jsou, totiž jako ubohé, slintající kretény, ale jako přímo démonické kazisvěty, až k&#160;nestárnoucímu a&#160;nesmrtelnému King Kongovi a&#160;Godzille v&#160;úpravě, vylučující oprávněné nároky potomků těch, kteří je opravdu kdysi vymysleli. Sama se už, poslušná Péti, scénářů a&#160;podivně zcestného gusta miliardy či kolika obdivovatelů, osobně poprala s&#160;plastikovými dinosaury, šibřinkovými Marťany, se skutečným hroznýšem a&#160;ve filmovém triku (naštěstí) s&#160;mravencem velikosti hangáru (tento nesmírně úspěšný díl <span class="MLP_znak_kurziva_11b">Kary z&#160;hvězd </span>se nazýval<span class="MLP_znak_kurziva_11b"> Válka atomových mravenců</span><span class="MLP_znak_kurziva_11b CharOverride-3">)</span><span class="MLP_znak_kurziva_11b">.</span> To bylo konečně v&#160;pořádku a&#160;zcela přirozené. Nikdy však neočekávala, že se stane na stará kolena&#160;– někdy opravdu pocit starých kolen měla, obzvláště po recepcích&#160;– svědkem takové <span class="MLP_znak_kurziva_11b">skutečnosti</span>. Že hrdinou nebude svalnatý milovník topinek Dart nebo nějaký jiný kolohnát této výrobní typové řady přírody, ale seschlý, trošku klopýtavý stařík v&#160;kosmickém oranžovém prostěradle, přehozeném toliko přes jedno kostnaté rameno. Že jeho soupeřem nebudou plastikové loutky nebo komparsáci v&#160;lepenkových „marťanských“ kostýmech, nýbrž docela přírodní potvory, vypadající nejen nechutně, ale i&#160;značně nebezpečně. A&#160;konečně, že v&#160;této situaci, která byla propagačně k&#160;nezaplacení, kdyby tu ovšem někdo šikovně filmoval nebo fotografoval, nebude jejím společníkem OSOBNOST jakéhokoli druhu, ale naprosto bezvýznamný a&#160;pouze na zkoušku do polyvize přijatý redaktůrek, ke všemu tak sprostý, že se jí nejen blábolivě nedvoří, ale vlastně si jí ani moc nevšímá.</p>
			<p class="MLP_text ParaOverride-1">Kruh pohybujících se, klapajících, skřípajících ramen a&#160;sešklebených karikatur obličejů kolem tylka se zúžil na průměr sotva dvou metrů, aniž se stařec pokusil uniknout. Teď už Mart nemohl zapalovač použít, ani kdyby k&#160;tomu tylku svolil. Hvězdice strnuly v&#160;postojích, jež by u&#160;pozemských nebo pozemským podobných živočichů znamenaly nejspíše očekávání&#160;– čert ovšem suď, co znamenají u&#160;těchhle potvor, pomyslel si Mart. V&#160;tichu jen tu a&#160;tam zaskřípal rohovitý výběžek po kameni. Třeba je to díkůvzdání velké masařce hvězdici za nastávající hostinu.</p>
			<p class="MLP_text ParaOverride-1">Tylku znenadání učinil dva tři drobné, klopýtavé krůčky a&#160;přiblížil se jednomu obzvláště šerednému exempláři, jehož „obličej“, zbrázděný vráskami a&#160;záhyby, připomínal tvář přestárlého klauna, vztáhl ruku a&#160;dotkl se houbovitě vyhlížející pokožky tvora mezi dvěma rameny, v&#160;místě, kde by bylo možné s&#160;jistou pravděpodobností očekávat temeno hlavy nějakého méně exotického stvoření. Kara se hluboce nadechla a&#160;Mart ji pro jistotu přidržel kolem ramen, aby přece jen jinak omluvitelným jekotem nepoplašila a&#160;v&#160;nejnevhodnějším okamžiku nevyděsila hvězdice, seskupené kolem starce.</p>
			<p class="MLP_text ParaOverride-1">Tylku si počínal jako dobrácký milovník psů&#160;– třaslavou dlaní, chvějící se (jak si Mart s&#160;respektem uvědomil) spíše stářím než strachem, hladil stvoření, která se jej jemně dotýkala rohovitými výrůstky ramen a&#160;projevovala jisté vzrušení změnou barev, přebíhajících po bělavém povrchu těla jako zažloutlé nebo hnědavé mráčky. Ostatní tvorové se téměř nehýbali. Jen vchlipující se a&#160;opět vychlipující štěrbiny svědčily, že dýchají, nebo snad provádějí nějaký jiný úkon, patřící k&#160;životu.</p>
			<p class="MLP_text ParaOverride-1">Tylku jemně odsunul rameno, přejíždějící po jeho šafránovém hábitu, a&#160;vylovil z&#160;jeho záhybů jakési předměty, které nastavil před středovou část hvězdice.</p>
			<p class="MLP_text ParaOverride-1">„Vidíte to, Marte,“ zašeptala s&#160;vykulenýma očima Kara. „On je… namouduši, on je krmí…“</p>
			<p class="MLP_text ParaOverride-1">Stam přikývl, ale nespouštěl oči z&#160;fantastické scény. Svrasklý klauní „obličej“ se přiblížil k&#160;tylkově dlani a&#160;dlouho v&#160;této poloze setrval, jako by důkladně studoval nabídnuté sousto. Pak se (podle pozemské normy neesteticky) ze středu stařeckého obličeje vy­chlíplo cosi jako růžový balónek bublinové žvýkací gumy, obklopilo to věc na tylkově dlani a&#160;opět zmizelo v&#160;pulsující štěrbině.</p>
			<p class="MLP_text ParaOverride-1">„Já… já bych to nedokázala,“ poznamenala otřesená Kara zbytečně, takže se Mart ani nenamáhal s&#160;odpovědí.</p>
			<p class="MLP_text ParaOverride-1">Tylku rozložil několik dalších soust na balvany a&#160;hvězdice váhavě následovaly příkladu svého stařešiny. Ještě několik okamžiků setrval v&#160;nehybné póze shrbené a&#160;pokorné sochy, pak se obrátil a&#160;vrátil se bez spěchu k&#160;dvojici, tvořící zadní voj.</p>
			<p class="MLP_text ParaOverride-1">„Rada starších se nemýlila,“ řekl spíše sám pro sebe. „Jisté známky inteligence… ovšem jen známky. Jakási komunikace je možná a&#160;snad bude moci být později i&#160;poněkud rozvinuta.“ Vzhlédl k&#160;Stamovi. „Alespoň doufám, pane Stame. Zjednodušilo by to situaci.“</p>
			<p class="MLP_text ParaOverride-1">„Vy se domníváte, že tihle… tyhle… ti tvorové postavili kosmickou loď a&#160;že ji řídili?“ užasl Mart.</p>
			<p class="MLP_text ParaOverride-1">„Ne, to ne,“ pousmál se tylku a&#160;mimovolně si otíral dlaň v&#160;místě, kde se dotkla hvězdice. „Neuražte se, prosím, ale tak zlé to s&#160;nimi přece jen není. Soudě podle prvních a&#160;nedostatečných kontaktů mají smysl i&#160;pro závažnější věci. Nebo zárodek takového smyslu, ale čas zmůže mnoho, pane Stame.“</p>
		</div>
</body>
</html>