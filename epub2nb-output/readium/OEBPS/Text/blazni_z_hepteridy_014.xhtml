<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>blazni_z_hepteridy-11</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="blazni_z_hepteridy-11" xml:lang="cs-CZ">
		<div class="Z-kladn--textový-r-meček">
			<p id="_idParaDest-10" class="MLP_uroven2_kapitola ParaOverride-1">10.&#160;kapitola</p>
			<p class="MLP_dopis_bez1radku_-I- ParaOverride-1">Rovněž tak odpovídá zdravému rozumu, že příčina zrodu je umístěna uprostřed všech těles, aby na ně mohla stejnou měrou a&#160;co nejlépe působit, podobně jako moudrá Příroda umístila plodidla v&#160;člověku, jadérka doprostřed jablek a&#160;pecky do středu každého plodu; a&#160;podobně jako cibule ukrývá pod obalem množství slupek onen drahocenný zárodek, z&#160;něhož může čerpat deset miliónů dalších cibulí.</p>
			<p class="MLP_dopis_podpis ParaOverride-1">— Cyrano z&#160;Bergeraku, Cesta na Měsíc</p>
			<p class="MLP_text_bez1radku ParaOverride-1">Mart byl hluboce přesvědčen, že obě křesla, jež podle opotřebování zřejmě kdysi sloužila v&#160;nějakém kosmickém korábu (patrně v&#160;jednom z&#160;těch, které Šéf tak usilovně hledal), byla přinesena jen pro tuto příležitost. Zdvořile vyčkal, až usedne Kara. Bez rafinovaného make-upu vypadala po noci strávené na lůžku z&#160;kožešin, nikoli v&#160;objetí superrealistického a&#160;negenerujícího silového pole, a&#160;po šoku, který jí způsobilo zjištění, že ze sprchy, jejíž obsluhu konečně přece jen pracně rozluštila, teče pouze voda, jako sestra proslulé Kary Karnové. Možná mladší sestra, ale podle vlastního úsudku sestra zanedbaná a&#160;zjevně hlodaná těžkou chorobou.</p>
			<p class="MLP_text ParaOverride-1">Třetí křeslo zde nebylo. Další a&#160;velmi starý muž, k&#160;němuž byli uvedeni, usedl raději na několik polštářů, zkříživ nohy. Záhyby volného, šafránově žlutého roucha prozrazovaly, že je spíše vychrtlý než jen hubený. Aniž se vzájemně domluvili, připomínal Martovi a&#160;Kaře černými brýlemi a&#160;širokými obroučkami komickou postavičku z&#160;dětských polyvizních her. Něco takového už prostě na Zemi neexistovalo. Gelové kontaktní čočky byly nejen pohodlnější, ale především víceméně skryté. Mládí a&#160;zdraví byly žádoucí a&#160;normativní. Nikdo se dobrovolně nepřiznal, že má s&#160;tím nebo oním nějaké obtíže.</p>
			<p class="MLP_text ParaOverride-1">Chvíli mlčeli. Mart úpěnlivě doufal, že Kara neztratí nervy jako první a&#160;že nezahájí diskusi svou sice malebnou, ale nepříliš dobrou terránštinou. Míchal lžičkou v&#160;šálku čaje, o&#160;němž měl vážné podezření, že je pouhým přírodním produktem, nikoliv rafinovaným syntetizátem.</p>
			<p class="MLP_text ParaOverride-1">„Máte pravdu, pane Stame,“ poznamenal stařec. „Pěstujeme si v&#160;některých údolích pro svou skromnou potřebu vlastní čaj. Doufám, že vám chutná.“ </p>
			<p class="MLP_text ParaOverride-1">„Čaj je v&#160;pořádku,“ připustil, „ale nemám rád, když mi někdo čte myšlenky, pane… pane…“</p>
			<p class="MLP_text ParaOverride-1">Stařec se mírně pousmál. „Nemohu bohužel jinak, pane Stame, doléhají-li ke mně stejně hlasitě nebo ještě hlasitěji než vaše slova. Slečna Karnová právě teď například uvažuje, zda si svá roucha pereme nebo zda je po použití, jak je snad obvyklé na Zemi, ničíme. Ovšemže pereme, slečno. Nemáme tu téměř ničeho nazbyt.“</p>
			<p class="MLP_text ParaOverride-1">Kara se nasupila: „To je neslýchané!“</p>
			<p class="MLP_text ParaOverride-1">„Je to stejně přirozené jako naslouchat zvukům nebo číst písmo. Ostatně jsem vás na to sám upozornil, protože jsem si uvědomil, že na Zemi používáte výhradně… jiných způsobů dorozumívání. Ano, opět se nemýlíte. Posel, který se s&#160;vámi na břehu setkal, se s&#160;námi takto spojil a&#160;vyžádal si rozhodnutí. Ale naznačil jste laskavý zájem o&#160;moje jméno, pane Stame. Je to nedůležité. Jsem jedním z&#160;<span class="MLP_znak_kurziva_11b">tylků</span>, i&#160;když toto slovo už dávno na Hepteridě nemá svůj původní význam tibetského zasvěcence. Nebylo však proč měnit dávnou tradici. Vyhýbáme se tomu, pane Stame, a&#160;máme pro to některé dobré důvody.“</p>
			<p class="MLP_text ParaOverride-1">Mart si pomyslel, že by trochu méně tradicionalismu v&#160;zařízení ložnic a&#160;koupelen rozhodně neškodilo, ale tylku na jeho myšlenku nereagoval.</p>
			<p class="MLP_text ParaOverride-1">„Vzhledem k&#160;vašemu služebnímu postavení vítáme možnosti vysvětlit vám situaci naší kolonie na Hepteridě, pane Stame. Věříme a&#160;doufáme, že budete své poznatky nezkresleně tlumočit příslušným představitelům Centrály, aby nedošlo k&#160;nenapravitelným škodám.“</p>
			<p class="MLP_text ParaOverride-1">Mart se netrpělivě zavrtěl.</p>
			<p class="MLP_text ParaOverride-1">„Vaše důvěra mne těší, pane… ehm, tylku, ale bohužel musím nejprve…“</p>
			<p class="MLP_text ParaOverride-1">„To se už rovněž pokoušíme zařídit,“ mávl tylku mírně rukou a&#160;Mart jenom stiskl rty. „Vaši dva přátelé jsou v&#160;tomto okamžiku v&#160;kosmické lodi, kroužící kolem Hepteridy na stacionární orbitě. Žijí, a&#160;pokud můžeme zachycovat některé jejich myšlenky, daří se jim vzhledem k&#160;daným možnostem celkem slušně. Rada starších hledá nejvhodnější způsob řešení tohoto problému.“</p>
			<p class="MLP_text ParaOverride-1">„Doufám, že hledání nebude dlouhé,“ poznamenal Mart s&#160;trochu provinilou vzpomínkou na sabotáže vzácných Tobiášových mašinek a&#160;na chronicky utrápenou kameramanovu tvář. Z&#160;Péti ovšem všechny nepříjemnosti sklouznou jak voda z&#160;fíkusu.</p>
			<p class="MLP_text ParaOverride-1">Tylku pokrčil rameny. „Uvědomíme vás, pane Stame, i&#160;vás, slečno Karnová, jakmile bude naděje, že by náš nebo váš, případně společný zásah mohl mít úspěch. Abych se však vrátil ke svému vyprávění; snad jste už pochopili, že styky Země a&#160;Hepteridy jsou velmi velmi dávné. Trvají mnoho tisíc let. Ano, pane Stame,“ usmál se a&#160;zdvořilým gestem předem umlčel Martovy námitky, „mnoho tisíc let, i&#160;když je kosmověku, jak&#160;– tuším&#160;– na Zemi říkáte, sotva půl tisíciletí. Hepteriďané byli již před stovkami tisíců let velice vyspělou galaktickou rasou a&#160;počali pronikat do vesmíru poměrně záhy. Nejprve ovšem do blízkých oblastí, přičemž záhy zjistili, že jedna z&#160;planet sousedních cizích sluncí na cestě třetího řádu je téměř zázračnou náhodou nejen oživena, ale i&#160;obydlena inteligentními tvory s&#160;možností takřka neomezeného duševního rozvoje. Byla to Země, pane Stame.“</p>
			<p class="MLP_text ParaOverride-1">„Vy žertujete, tylku,“ zavrtěl hlavou Mart. „Sousední slunce&#160;– desetitisíce světových let… Milióny bližších hvězd…“</p>
			<p class="MLP_text ParaOverride-1">„Na první pohled máte samozřejmě pravdu, pane Stame,“ připustil stařec. „Jenže právě první pohled bývá i&#160;prvním článkem dlouhého řetězu omylů. Uvažoval jste někdy o&#160;červotočivém vesmíru?“</p>
			<p class="MLP_text ParaOverride-1">„Prosím?“ zděsil se Mart.</p>
			<p class="MLP_text ParaOverride-1">„O&#160;červotočivém vesmíru. O&#160;vesmíru, který je provrtán jakýmisi chodbami, vedoucími v&#160;časoprostoru z&#160;místa na místo zcela… zcela neočekávanými směry, které mohou vzdálenosti docela podstatně zkracovat. Víte, pane Stame,“ naklonil se tylku důvěrně k&#160;Stamovi, jako by mu sděloval diskrétní poznatky o&#160;společných známých, „ono totiž časoprostorové kontinuum opravdu není souvislé a&#160;homogenní, ačkoli sám název tomu zdánlivě nasvědčuje&#160;– v&#160;tom byl patrně zárodek omylu. A&#160;Hepteriďané to už velice dávno věděli a&#160;využívali.“</p>
			<p class="MLP_text ParaOverride-1">Pohlédl Martovi do tváře a&#160;Mart si poprvé povšiml, že se mu na okamžik zornice zúžily do velikosti špendlíkové hlavičky, ačkoli v&#160;místnosti bylo stále poměrné šero, díky němuž asi Kara hrdinně, avšak neúspěšně bojovala se spánkem. Aha, pomyslel si, teď si ve mně čteš jak v&#160;jízdním řádu!</p>
			<p class="MLP_text ParaOverride-1">„Vidím, že jste nepochopil,“ potvrdil tylku jeho podezření. „Pokusím se vám naznačit přirovnáním, oč jde. V&#160;prostoru existují tři druhy možných cest, z&#160;nichž obyvatelé Země, pokud víme, využívají zatím pouze první, obvykle nejnevýhodnější.“</p>
			<p class="MLP_text ParaOverride-1">„Kosmické trasy?“ zdvihl významně obočí Mart a&#160;vzpomněl si na obrovský komplex navigačního sektoru Centrály, který by se asi jako jeden muž a&#160;jako jeden počítač cítil strašlivě uražen tvrzením toho dědy ve žlutém prostěradle.</p>
			<p class="MLP_text ParaOverride-1">„V&#160;praktickém výsledku ano, kosmické trasy,“ přisvědčil stařík a&#160;usrkl čaje, jako by to bylo vzácné burgundské, „geometrické křivky, využívající pohybů kosmických těles a&#160;jejich přitažlivosti k&#160;vytyčení co nejkratší a&#160;nejrychlejší trajektorie mezi místy startu a&#160;cíle. Většinou to jsou vlastně téměř dokonale přímé linie od hvězdy ke hvězdě, ať už se vstupem do mimoprostoru nebo bez něho. Je to tak správně?“ </p>
			<p class="MLP_text ParaOverride-1">Mart kývl a&#160;snažil se alespoň chvíli nemyslet na podivnou nesrovnalost prostěradla se znalostí mimoprostoru.</p>
			<p class="MLP_text ParaOverride-1">„Existují ovšem trasy druhého řádu, pane Stame. Dovolte mi laskavě otázku: leží-li na Zemi dvě místa na téže rovnoběžce, jaká je nejkratší cesta mezi nimi? Ne, to není chytačka. Nemíním tunely a&#160;podobné věci.“</p>
			<p class="MLP_text ParaOverride-1">„Samozřejmě po rovnoběžce,“ odpověděl Mart, aby dětinského staříka potěšil. Zplnomocněnci a&#160;agenti Centrály obvykle neřešili kvízy a&#160;nebyli nuceni se jimi zabývat s&#160;výjimkou občasného zkoušení duševních schopností příslušnými automaty.</p>
			<p class="MLP_text ParaOverride-1">„Samozřejmě nikoli, pane Stame,“ odvětil tylku, aniž jediným svalem tváře naznačil úsměv nebo škodolibé potěšení, „pokud by ovšem onou rovnoběžkou nebyl rovník. Lze se o&#160;tom přesvědčit pomocí nitě, přiložené ke glóbu,“ poznamenal. „Kdybyste byl ovšem dvojrozměrnou bytostí a&#160;jako takový žil na mapě v&#160;Mercatorově projekci, nikdy byste nebyl schopen zjistit, že nejkratším spojením dvou bodů na zemském povrchu představovaném touto mapou, není loxodroma, tedy přímka, ale křivka&#160;– ortodroma. Nějak podobně je tomu i&#160;v&#160;kosmu&#160;– pouhou zkušeností a&#160;ovšem ani prostou úvahou nejsou omezené trojrozměrné bytosti, jimiž bohužel jsme, schopny zjistit zajímavé možnosti prostorů vyšších dimenzí. Například právě zkrácení kosmických tras.“</p>
			<p class="MLP_text ParaOverride-1">Kara hluboce a&#160;klidně oddechovala.</p>
			<p class="MLP_text ParaOverride-1">„A&#160;Hepteriďané…“</p>
			<p class="MLP_text ParaOverride-1">„Ano. Jejich civilizace se vyvíjela, jak už jsem vám tuším naznačil, jinak. Když hepterdští počtáři&#160;– a&#160;bylo to kupodivu dosti pozdě&#160;– objevili možnost vyčerpávajícího matematického vyjádření vícerozměrného prostoru, dovedli si jej záhy také <span class="MLP_znak_kurziva_11b">představit</span>. Nebyl pro ně pouhou matematickou gymnastikou nebo funkcí, nýbrž čirou realitou. Jak se brzy ukázalo, velmi užitečnou realitou. Zejména díky otevření cesty k&#160;trasám třetího řádu.“</p>
			<p class="MLP_text ParaOverride-1">Pohlédl na Stama a&#160;zúženými zornicemi patrně vyčetl zájem, ačkoli Mart nepromluvil.</p>
			<p class="MLP_text ParaOverride-1">„Problematika těchto tras, které vzdálenosti nezkracují, ale téměř ruší, a&#160;to daleko účinněji než cestování mimoprostorem, vlastně dosud není plně objasněna. Část hepteridských vědců se zřejmě domnívala, že jejich existence je jednou provždy určená a&#160;že je možno měnit je nejvýše v&#160;určitých úzkých mezích, druzí, většinou mladí a&#160;odvážnější, věřili, že tyto hyperspeciální trasy třetího řádu jsou v&#160;každém případě <span class="MLP_znak_kurziva_11b">vytvářeny</span>. Podmínky, za nichž taková ‚okna nekonečna‘, dovolíte-li starému muži básnický obrat, vznikají, nejsou však dodnes uspokojivě probádány a&#160;obávám se, že ještě dlouho nerozporně objasněny nebudou. Ano, vím&#160;– pokusím se opět o&#160;neobratné přirovnání.</p>
			<p class="MLP_text ParaOverride-1">Možná že v&#160;labyrintu pozemského světa, v&#160;němž žijete&#160;– či tomu snad tak není?&#160;– navštěvujete nějakého přítele, možná nějakou ženu. Cesta je složitá, několikrát se lomí, používáte výtahů, které vás dopraví dolů a&#160;o&#160;opět vzhůru. A&#160;jednoho dne snad s&#160;údivem shledáte, že ona osoba bydlí vlastně necelý metr od vás, v&#160;domě sousedícím s&#160;vaším domem, za stěnou, sousedící s&#160;vaší stěnou, a&#160;že by postačilo zřídit dveře, aby se celá zdánlivě nezbytná cesta městem stala zbytečnou. Vzdálená ulice, cizí dům a&#160;úplně jiný se pojednou stanou svrchovaně blízkými. Chápete?“</p>
			<p class="MLP_text ParaOverride-1">„<span class="MLP_znak_kurziva_11b">Tohle</span> chápu,“ připustil Mart. „Má to snad znamenat, že se Hepteriďané prokopali zdí a&#160;vystoupili na Zemi? Není to trochu moc přitažené za vlasy? Četl jsem něco podobného v&#160;románu H.&#160;G.&#160;Wellse: jakýsi, tuším, pan Barnstaple jel ve svém maličkém autu na výlet a&#160;pojednou se ocitl v&#160;jiném světě…“</p>
			<p class="MLP_text ParaOverride-1">Tylku se opřel do polštářů a&#160;se zřetelným potěšením naslouchal.</p>
			<p class="MLP_text ParaOverride-1">„Naprosto správně, pane Stame, naprosto správně. Pan Barnstaple, ve skutečnosti ovšem pan Wells osobně, jel ve svém automobilu a&#160;pojednou se ocitl na Hepteridě. Bylo to ještě před počátkem kosmověku. Rada starších se totiž tehdy rozhodla ukázat Hepteridu několika vybraným pozemšťanům, kteří pak měli možnost popsat některé&#160;– ehm, aspekty, ovšem vhodným způsobem. Pan Wells byl jedním z&#160;nich. Musím s&#160;potěšením prohlásit, že jeho román, ačkoli neměl účinek, který si od něho zřejmě Rada starších slibovala, jinak zcela odpovídal nadějím a&#160;představám Rady.“</p>
			<p class="MLP_text ParaOverride-1">„Jaký účinek?“ zajímal se Mart.</p>
			<p class="MLP_text ParaOverride-1">„Odvrátit hrozící válku a&#160;upozornit obyvatele Země na nevyužité, ačkoli nesmírně zajímavé možnosti, skryté ve společenském vývoji, pane Stame,“ odpověděl stařec. „Lidstvo k&#160;nim došlo, bohužel, daleko později a&#160;až po velice tvrdých zkušenostech, jak víte.“</p>
			<p class="MLP_text ParaOverride-1">„Byli zde ještě další pozemšťané?“ tázal se Mart a&#160;jeho obdiv k&#160;předvídavé obrazotvornosti pana Wellese, pokud jde o&#160;hepteridské a&#160;měsíční túry, klesl na bod mrazu.</p>
			<p class="MLP_text ParaOverride-1">„Jsou zde <span class="MLP_znak_kurziva_11b">pouze</span> pozemšťané, pane Stame,“ ujistil jej pedanticky tylku. „Hepterida je odkazem Zemi. Teď, v&#160;době kosmověku, ovšem odkazem nicotným, jen jednou z&#160;tisíců planet, umožňující lidem život bez velkých obtíží a&#160;bez závažných úprav prostředí. Ale vy jste měl na mysli další spisovatele nebo vybrané návštěvníky, že? Ano, byli zde. Hyperspaciální trasy poskytují jisté… jisté možnosti. V&#160;určitých mezích lze dokonce přemisťovat podle libosti jejich vyústění&#160;– díky tomu také pan Wells, který byl na Zemi sledován jedním z&#160;našich vyslanců, projel svým směšným červeným vozidlem přímo na Hepteridu, poblíž místa, kde jste se slečnou Karnovou včera přistáli. Jistě byl <span class="MLP_znak_kurziva_11b">velice</span> překvapen,“ dodal.</p>
			<p class="MLP_text ParaOverride-1">Mart o&#160;tom ani trochu nepochyboval. Ale to přece&#160;– to poskytuje obrovské možnosti! Může se odtud ihned dostat na Zemi, samozřejmě s&#160;Karou, i&#160;když Hydrus&#160;17 zmizel bůhvíkam. A&#160;tunelem ze Země může pochopitelně v&#160;opačném směru přiklusat pár mládenců z&#160;Výzkumné skupiny s&#160;nějakými vhodnými prostředky, které brzy přivedou ty cvoky z&#160;cizího kosmického korábu k&#160;rozumu a&#160;vrátí všem nadšeným fandům polyvize v&#160;celé Galaxii nenahraditelného Péťu a&#160;Tobiáše.</p>
			<p class="MLP_text ParaOverride-1">„Obávám se, že to tak docela jednoduché není, pane Stame,“ potřásl lítostivě hlavou tylku.</p>
			<p class="MLP_text ParaOverride-1">Mart se už ani nerozzuřil. Začal si zvykat. Alespoň se člověk neunavuje zbytečným mluvením.</p>
			<p class="MLP_text ParaOverride-1">„Hyperspaciální vstup je z&#160;bezpečnostních důvodů trvale uzavřen; otevírá se jen v&#160;naprosto výjimečných situacích a&#160;po schválení Rady starších. Právě teď uvažuje Rada starších, zda je možno učinit výjimku, bude-li třeba, pro vaše dosud uvězněné přátele. Musí to být krajní, mezní situace, pane Stame. Poruchy, které může otevření vstupu způsobit, nelze předem přesně odhadnout a&#160;několikráte už málem došlo ke katastrofě. Dost sugestivně to popsal pan James Hilton. Bylo nám tehdy velmi líto…“</p>
			<p class="MLP_text ParaOverride-1">„James Hilton?“ přerušil ho Mart. „Ztracený obzor? Chcete snad říci, že také on…“</p>
			<p class="MLP_text ParaOverride-1">„Přesně tak. Také pan Hilton byl, řekněme, pozván na Hepteridu, když jednou podnikl delší osamělý lovecký výlet z&#160;Dardžilingu do pralesů na úpatí Himálaje. Tehdy došlo k&#160;jakési dosud nikdy nepozorované pulsaci nadprostoru, takže bylo nezbytné velmi brzy hosta opět odeslat na Zemi, avšak vstup do hyperspaciálního tunelu se zatím posunul tak dalece, že pan Hilton byl nucen absolvovat velmi nepříjemnou a&#160;nebezpečnou cestu pustými horami. Jeho poznatky z&#160;Hepteridy byly pochopitelně kusé, takže naše společenství básnicky popsal toliko jako jakousi lámaserii dlouhověkých, Šangri-La…“</p>
			<p class="MLP_text ParaOverride-1">„Hrozně ordinérní…“ zamumlala božská Kara a&#160;opět usnula. Tylku se zatvářil nechápavě. Vypumpovat telepaticky myšlenku spících polyvizních hvězd bylo asi nad jeho síly.</p>
			<p class="MLP_text ParaOverride-1">„Má na mysli parfém Šangri-La,“ uklidnil ho Stam. „Jenom něco takového jí mohlo proniknout až do spánku. Nevšímejte si toho. Nechápu jenom, jak se na Hepteridu dostali první lidé a&#160;jak ji osídlili.“</p>
			<p class="MLP_text ParaOverride-1">Tylku stiskl tlačítko na malém lakovaném stolku. Jedna z&#160;dlaždic se odsunula a&#160;uvolnila místo pro další konvici s&#160;čajem. Chvíli popíjeli oba mlčky, Mart především ze zdvořilosti, protože čaj nijak zvlášť nemiloval a&#160;po dvou absolvovaných šálcích měl pocit, že mu brzy poteče z&#160;uší. Tylku to buď nevnímal, nebo považoval Stamův pocit za nedůležitý a&#160;bláhový předsudek. Promluvil teprve po chvíli a&#160;zdálo se, že přeslechl nebo úmyslně opomenul Martovu otázku.</p>
			<p class="MLP_text ParaOverride-1">„Také Ambrose Iberce nás poctil návštěvou…“</p>
			<p class="MLP_text ParaOverride-1">„Iberce? Ten přece zahynul někde v&#160;mexické občanské válce, do které odjel jako válečný zpravodaj!“ protestoval Mart.</p>
			<p class="MLP_text ParaOverride-1">„Málem zahynul, pane Stame, málem zahynul. Náš vyslanec ho nalezl právě včas těžce raněného, a&#160;pokud bylo vůbec možné, ještě rozhořčenějšího na lidské pokolení než obvykle. Podařilo se jej dopravit na Hepteridu. Žil zde ještě několik let. Po návratu na Zemi netoužil.“</p>
			<p class="MLP_text ParaOverride-1">„A&#160;psal tu?“</p>
			<p class="MLP_text ParaOverride-1">„Ovšem, celé dny,“ usmál se tylku. „Jenomže ne strašidelné romány a&#160;povídky, ale lyrické básně…“</p>
			<p class="MLP_text ParaOverride-1">„Neříkejte! Iberce a&#160;lyrické básně…“</p>
			<p class="MLP_text ParaOverride-1">„Přesně tak, pane Stame. Ale vraťme se k&#160;Hiltonovi. Jeho pohled na společenství, které tehdy Hepterida hostila, byl sice lichotivý, ale velmi, velmi jednostranný. Znáte, pane Stame, prastarou indickou historku o&#160;čtyřech slepcích? Je poučná a&#160;kratochvilná. Čtyři slepci si přáli zvědět, jak vypadá slon, a&#160;požádali mahauta, aby se jej směli dotknout. První ohmatal jeho břicho a&#160;prohlásil, že slon je kulatou nádržkou. Druhý se dotkl na několik místech nohy a&#160;od té doby byl přesvědčen, že slon se podobá sloupu, s&#160;čímž nesouhlasil třetí. Ten si sáhl na ucho a&#160;prohlásil, že slon je jakýmsi druhem košíku. A&#160;konečně čtvrtý popleskal chobot a&#160;ovšem ostatním se vysmál. Pro něho byl slon docela prostě ohnutou holí.“ Stařec zřejmě vychutnával pointu&#160;– trvalo opět několik okamžiků, než pokračoval. „Kdo ví, jak se praví obyvatelé Hepteridy jevili pozemšťanům při prvním styku. Vlastně o&#160;nich dodnes mnoho nevíme. Rozumné civilizace, pane Stame, nezanechávají mnoho stop. Rozumné a&#160;čistotné.“</p>
			<p class="MLP_text ParaOverride-1">Stam si vzpomněl na staré Polynésany a&#160;dal mu za pravdu. Pak mu prolétly hlavou hory rezavých vraků automobilů, naftou, radioizotopy a&#160;chemikáliemi zamořená moře nedávných století, s&#160;jejichž uvedením do jakžtakž slušného stavu byla tak obrovská práce sotva před dvěma generacemi, a&#160;dal mu za pravdu podruhé, což tylku zřejmě přijal s&#160;potěšením.</p>
			<p class="MLP_text ParaOverride-1">„Nevím vlastně ani, jak první kontakt vyhlížel a&#160;jak se odehrál&#160;– smíme-li věřit pověsti, došlo k&#160;němu někde v&#160;dnešním Perském zálivu. Hepteriďané se ostatně vyhýbali styku s&#160;lidmi. Nechtěli pravděpodobně ovlivňovat jejich přirozený vývoj, přinejmenším do té doby, než se o&#160;nich dozvědí více. Ovšemže byli považováni za bohy, ať už si pod tím názvem chcete představit cokoli, pane Stame,“ pousmál se tylku. „Za velice zvláštní bohy, kteří na rozdíl od všech ostatních, které si nápadité lidstvo vytvořilo, nejen neměli lidskou podobu, což by konečně nebylo tak důležité, ale dokonce ani přibližně lidskou strukturu vnímání světa. Byli však velmi, velmi pokročilí a&#160;dovedli si tedy bez větších obtíží modelovat svět pohledem člověka. Víte, je to asi něco takového, jako když dnes zoologové zjišťují, jaké barvy vidí či nevidí včela nebo mravenec, jenže ovšem daleko složitější. Hepteriďané se brzy dozvěděli nejen to, jak člověk vidí a&#160;slyší a&#160;čichá, ale především jaké cítí emoce, co je jeho radost a&#160;žal a&#160;bolest a&#160;rozkoš.“ Stařec si pohrával se šálkem a&#160;přemítavě sledoval zbytek čaje, jako by se ze zelených lístků chystal věštit. „Vidíte, pane Stame, tak daleko jsme se ještě s&#160;mravenci nedostali…“</p>
			<p class="MLP_text ParaOverride-1">„To ne,“ připustil Mart. „Alespoň jsem ještě nikdy neslyšel ani nečetl o&#160;mravenčích radostech a&#160;žalech. Znamená to, že Hepteriďané byli ohavní? Jakási vesmírná strašidla?“</p>
			<p class="MLP_text ParaOverride-1">Tylku odmítavě vztáhl bledé a&#160;takřka průsvitné dlaně v&#160;půvabném obranném gestu.</p>
			<p class="MLP_text ParaOverride-1">„Ne, to ne. Byli jiní… byli mimo, chápete, pane Stame? Mimo dobro a&#160;zlo, i&#160;když oba pojmy velmi přesně rozlišovali a&#160;na cizích planetách se jimi řídili…“</p>
			<p class="MLP_text ParaOverride-1">„Co je dobré a&#160;co je zlé pro mravence…,“ zabručel Stam.</p>
			<p class="MLP_text ParaOverride-1">Tylku kývl. „Nějak tak, přejete-li si. Někteří naši učenci se domnívají, že se dovedli proměňovat, že se již zbavili stálého tvaru jako přebytečné přítěže. Byli tedy i&#160;mimo krásu a&#160;ošklivost v&#160;lidském slova smyslu, což ovšem neznamená, že museli být na pohled příjemní. Ušlechtilý hřebec, pane Stame, je&#160;– a&#160;na tom se snad shodneme&#160;– jedním z&#160;nejkrásnějších tvorů Země. A&#160;přece indiáni prchali při konkvistě před kastilskými hřebci Cortéze a&#160;Pizarra jako před noční můrou a&#160;křičeli hrůzou. Neznámé je vždycky děsivé. Hepteriďané proto záhy přenesli svou hlavní solární základnu na Mars…“</p>
			<p class="MLP_text ParaOverride-1">Mart udiveně vzhlédl. Už se ani nenamáhal s&#160;otázkou. Shledával telepatickou komunikaci docela příjemnou, i&#160;když by mu ovšem byla oboustrannost ještě vítanější.</p>
			<p class="MLP_text ParaOverride-1">„Ano, pane Stame, na Mars. Sledovali ovšem Zemi a&#160;měli zde i&#160;nadále své pozorovací stanice poblíže středisek, kde začala přihořívat kultura,“ tylku se potěšeně zavrtěl nad vhodným a&#160;plastickým obratem, „kde se počala společnost rozžhavovat a&#160;vytvářet civilizaci.“</p>
			<p class="MLP_text ParaOverride-1">„Mezopotámie, přirozeně,“ poznamenal Mart.</p>
			<p class="MLP_text ParaOverride-1">„Ne, lituji, ale opravdu ne. Sumerská kultura je odvozená, pane Stame. Počátek byl v&#160;povodí Indu, v&#160;kultuře, z&#160;níž jsme nalezli toliko velmi pozdní trosky Harappy a&#160;Mohenžo Dara se satelitními oblastmi vzdělanosti v&#160;povodí čínské Žluté řeky. Druhé středisko, o&#160;něž se Hepteriďané živě zajímali, vytvořily původně pouštní civilizace v&#160;Jižní Americe, na pobřeží Peru. Oni…,“ stařec to vyslovil slavnostně, takže nebylo pochyby, koho míní, „měli po celá tisíciletí jakési přední hlídky v&#160;Himálaji a&#160;na Velikonočním ostrově. Myslím, že to vysvětluje mnohé, co dosud uspokojivě vysvětleno nebylo, pane Stame.“</p>
			<p class="MLP_text ParaOverride-1">„Máte na mysli ty… ty obrovské sochy?“</p>
			<p class="MLP_text ParaOverride-1">„Moai? Chcete-li, i&#160;ty, ačkoli jsou jen výsledkem dávné vzpomínky, která v&#160;obyvatelstvu přesto pracovala silně a&#160;vytrvale jako reaktor. Zajímavější jsou ovšem, ačkoli si toho věda, pokud vím, zatím nepovšimla, tři impakty, přisuzované meteoritům. Různého stáří a&#160;všechny na maličkém ostrůvku, menším než kterékoli pozemské velkoměsto.“</p>
			<p class="MLP_text ParaOverride-1">Mart mlčel a&#160;vyčkával, ale pochopil.</p>
			<p class="MLP_text ParaOverride-1">„Docela správně, pane Stame. To nebyly meteority, ale Oni. Stopy přistání, z&#160;nichž jedno skončilo katastrofou a&#160;vytvořilo pro celé příští generace obyvatel ložisko obsidiánu na sekerky, jimiž z&#160;lávového tufu hromadně vyráběli sochy ochránců&#160;– prostě strašáky. Víte, Oni se také někdy mýlili, dokonce i&#160;v&#160;samotných akcích na pomoc lidem. Sám jste mluvil o&#160;mravenčích radostech a&#160;žalech&#160;– kdo z&#160;nás o&#160;nich něco ví?“</p>
			<p class="MLP_text ParaOverride-1">„Nerozumím, tylku,“ řekl Mart. Kara stále klidně a&#160;důsledně spala. Trvalo to už trochu dlouho. Že by i&#160;tohle…</p>
			<p class="MLP_text ParaOverride-1">Stařec se usmál, ale k&#160;tomuto problému se nevyjádřil.</p>
			<p class="MLP_text ParaOverride-1">„Je to docela prosté. Jestliže obdarujete pračlověka třeba dovedností vyrobit si provaz, otevíráte mu celý vesmír nejrůznějších a&#160;především bezprostředních možností, co s&#160;ním. Poskytujete mu transportní mechanismus, zbraň, prostředek k&#160;ochočení zvěře, ke zneškodnění protivníka, aniž je třeba ho zabít, a&#160;k&#160;tisícům jiných užitečných akcí. Jedním z&#160;nejgeniálnějších nápadů, který kdy Oni měli, bylo uvedení proutkařské virgule do nejstarší čínské civilizace. Tehdy nepotřebovala ani vodu, ani rudy, pane Stame, a&#160;používala proutek po dlouhá staletí pouze ke zjišťování dobrých nebo zlých tygřích žil pod místy, kde měla být postavena obydlí. Později ovšem umožnil proutek osídlení suchých krajin a&#160;nástup kovového věku. Uvažte&#160;– obyčejný vrbový proutek. Dáte-li však člověku na této civilizační úrovni…“</p>
			<p class="MLP_text ParaOverride-1">„Polyvizor,“ navrhl Mart nadšeně a&#160;tylku se rozkašlal.</p>
			<p class="MLP_text ParaOverride-1">„Jak si přejete, třeba polyvizor, nebo jen obyčejný galvanický článek&#160;– což se opravdu kupodivu stalo&#160;– nebo znalost výroby hliníku a&#160;železa, které nepodléhá korozi, což se rovněž stalo, obdarováváte jej předmětem a&#160;znalostí, pro něž má jen jedno jediné, nebo dokonce vůbec žádné použití, ale které nadto není schopen sám reprodukovat, i&#160;když je snad nějakou dobu využívá. To byl nejhorší a&#160;tragický omyl Hepteriďanů. Oplodnili obě civilizace mnohým způsobem, ale zároveň jim dali do vínku zárodek zkázy, totiž ustrnutí, stagnaci. Tak zahynula slavná Harappa i&#160;Tíwanaku. Byly zcela výjimečné a&#160;jedinečné, a&#160;proto jen trvaly. Svět kolem se však vyvíjel.“</p>
			<p class="MLP_text ParaOverride-1">„Myslím, že vám rozumím, tylku,“ kývl Mart. „Hrdina sklonku novověku, rudý gentleman Vinnetou&#160;– víte, já se tak trochu zabývám historií literatury&#160;– sice mohl provádět úspěšný odstřel bledých tváří svou slavnou ručnicí, pobitou stříbrnými cvočky, ale bez bledých tváří by nedokázali vyrobit ani on, ani jiný indián dokonce i&#160;ty cvočky. O&#160;ručnici nemluvě. Jenže čas utíká. Budu vám vzhledem ke své funkci vděčný za vysvětlení lidské kolonizace Hepteridy. A&#160;pak si opravdu musíme promluvit o&#160;obou našich přátelích, kroužících zatím na orbitě.“</p>
			<p class="MLP_text ParaOverride-1">„Teď teprve vám bude mnohé pochopitelnější, pane Stame. Radě starších velmi záleží na přesných informacích, jež předáte Zemi. Víte, máme… máme jakési podmínky.“</p>
			<p class="MLP_text ParaOverride-1">„Chápu, ale přesto bych vás prosil, tylku…“</p>
			<p class="MLP_text ParaOverride-1">„Samozřejmě. Hned se vše dozvíte. Jak se zdá, Oni po jistém čase zjistili, že i&#160;jejich sebelépe míněné zásahy mají jen dočasný úspěch a&#160;dříve nebo později se zákonitě projeví negativně. Spokojili se proto už jen pouhým sledováním oblastí, kde v&#160;minulosti probíhaly jejich velkorysé pokusy, a&#160;snad i&#160;nápravou nejnápadnějších záporných a&#160;neblahých důsledků. I&#160;to ovšem bylo velmi problematické, ale jak již víte, ačkoli Oni byli mimo dobro a&#160;zlo…“</p>
			<p class="MLP_text ParaOverride-1">„Vím,“ přerušil jej trochu netrpělivě Mart, „tohle je jasné.“ </p>
			<p class="MLP_text ParaOverride-1">Tylku kývl hlavou na útlé, takřka ptačí šíji. „Harappa byla posléze napadena horskými kmeny Arjů, zdatných a&#160;statečných bojovníků, přivyklých námahám a&#160;neskonale odolnějších než původní obyvatelstvo, žijící, abych použil vašeho příměru, pane Stame, na dluh a&#160;na úvěr pušky se stříbrnými cvočky. Dočasná záchrana kvetoucích harappských měst by ovšem pro Ně byla snadnou a&#160;jednoduchou, znamenalo by to však krveprolití, jehož důsledky by se opět šířily dál a&#160;dál hladinou času jako vlny. Rozhodli se nezasahovat do předem rozhodnutého boje&#160;– avšak zachovat alespoň, smím-li se tak vyjádřit, laboratorní vzorek celého experimentu. Z&#160;Lothabu, jednoho z&#160;harappských přístavů, vypluly tři sedmiveslice, velké koráby, nesoucí na palubách a&#160;v&#160;podpalubí odhodlané muže a&#160;ženy se znalostí písma a&#160;mnohých řemesel, tavení kovů a&#160;léčení četných nemocí, především těch, jež zkracovaly život nejmenších dětí. A&#160;ovšem veškerá domácí zvířata, aby mohl být v&#160;nové vlasti někde daleko na jihozápadě obnoven chov. Jakýmsi nedopatřením se stalo, že Oni včas nezjistili blížící se katastrofu&#160;– tajfun v&#160;Bengálském zálivu. Jedna sedmiveslice byla zátopou vyvržena hluboko na souš. Uvázla, když se mořská zátopa vracela zpět ze zničeného kraje, jehož obyvatelé se zčásti zachránili na nízkých pahorcích. Nikdy nejen nespatřili takové plavidlo, ale neměli ani tušení, že podobné lodi mohou existovat a&#160;převážet lidi a&#160;zvířata. Zrodil se mýtus o&#160;polobohu, zachráněném zásahem vyšších mocností. Sumerové, kterým ztroskotaná sedmiveslice přinesla i&#160;písmo&#160;– totiž přesněji řečeno myšlenku písma, což je hlavní a&#160;rozhodující&#160;– jej po několika generacích nazvali Utnapištinem, Babyloňané Ziuššudrou. A&#160;Mojžíš, jenž se seznámil s&#160;pověstí v&#160;klínopisných zahraničních archivech egyptského Vesetu a&#160;Memfidy&#160;– Noem. Druhá sedmiveslice se potopila dříve, než jí mohla být poskytnuta účinná pomoc. Třetí Oni zachránili, a&#160;to jediným způsobem, který zbýval. Abyste rozuměl, pane Stame, Hepteriďané byli již tehdy pravděpodobně v&#160;nadtechnickém vývoji své civilizace a&#160;nedisponovali například kosmickými čluny v&#160;našem slova smyslu. Obešli se i&#160;bez nich. V&#160;tomto případě, vzhledem k&#160;časové tísni, zvolili otevření hyperprostorového kanálu a&#160;na této planetě, jejíž původní jméno ovšem neznáme, se pojednou ocitla v&#160;cizím oceánu bouří pošramocená harappská sedmiveslice, čili, jak říkali o&#160;několik tisíc let později Řekové, hepterida, shodou okolnosti s&#160;dostatečně schopnou a&#160;hmotně poměrně dobře vybavenou posádkou. Nalezli zde laskavou a&#160;přívětivou planetu, lidem příjemnou dýchatelnou atmosféru a&#160;dostatek potravin. Planeta byla prázdná, připravená přijmout lidské kolonisty.“</p>
			<p class="MLP_text ParaOverride-1">„Nikdy už se tu Hepteriďané, myslím praví Hepteriďané, neobjevili?“ zeptal se po chvíli Mart. Tylku zavrtěl hlavou.</p>
			<p class="MLP_text ParaOverride-1">„Pokud víme, ne, ačkoli se zachoval mýtus o&#160;jakýchsi dvou podivných mužích, vítajících na pobřeží trosečníky. Stopy, které zanechali, jsou velice nezřetelné a&#160;sporné. Zdá se, že se po neúspěchu s&#160;experimenty na Zemi všichni původní obyvatelé Hepteridy přestěhovali na Mars. Snad se pro ně stala Hepterida nebezpečnou, snad se obávali pozemských infekcí přistěhovalců, které sem sami při záchranné akci dopravili. Domníváme se, že se Hepteriďanům ani na Marsu nevedlo příliš skvěle a&#160;že měli jakési obtíže i&#160;tam. Zabýval jste se, pane Stame, astrologií?“</p>
			<p class="MLP_text ParaOverride-1">Stam se zatvářil, asi jako kdyby byl tázán, zda se zabýval hanobením mrtvol, a&#160;odmítl rozhodným gestem takové podezření.</p>
			<p class="MLP_text ParaOverride-1">Starý muž trochu pobaveně přikývl.</p>
			<p class="MLP_text ParaOverride-1">„Neměl jsem na mysli pošetilé sestavování horoskopů, ale stupeň poznání nebes dávnými národy. Je to zajímavá oblast a&#160;věnuje se jí dnes opravdu málokdo. Snad proto, pane Stame, není všeobecně známo, že Mars se stal zlověstnou planetou války, krve a&#160;zmaru teprve kolem roku 1000 před počátkem vašeho letopočtu. Do té doby byl považován za vcelku bezvýznamné nebeské těleso&#160;– na stropě hrobky Senmuta, královského stavitele faraónky Hatšepsovet, ozdobeném pečlivou a&#160;podrobnou freskou oblohy, přirozeně tehdejší oblohy, dokonce mezi planetami chybí vůbec. Planetárním ztělesněním zla, které pochopitelně nesmělo ve střetání protikladných kosmických sil chybět, byla až do té doby Venuše, nazývaná dokonce Baal-Zevuv, Pán much, Belzebub. Naši učenci&#160;–,“ tylku to pronesl skromně, ale velice důstojně, „–&#160;došli po zamítnutí všech dalších možností k&#160;názoru, že přibližně na přelomu prvého tisíciletí před vaším letopočtem postihla Mars planetární katastrofa, která jej změnila v&#160;poušť rudých písků a&#160;propůjčila mu tak při pohledu ze Země dnešní zlověstnou barvu. Na Zemi se to také kdysi dávno, na počátku druhohor, stalo. Pevniny se tehdy vyprázdnily a&#160;docela slušně rozvinutý suchozemský život zase uprchl zpět do oceánů. Z&#160;této epochy zbyly na vaší planetě jen vrstvy rudých pískovců, pane Stame. Ať už byly důvodem zkázy Marsu jejich další nezdařené pokusy v&#160;planetárním měřítku nebo ať šlo o&#160;přírodní katastrofu, které Hepteriďané nedovedli čelit, jisté je, že Mars opustili. Zbytky obrovských a&#160;nedokončených zemních prací, ‚kanály‘, o&#160;něž jsou dodnes vedeny spory, jsou svědkem jejich snahy zadržet zánik planety a&#160;snad i&#160;sebe samých. Marné snahy.“</p>
			<p class="MLP_text ParaOverride-1">Mart cítil, že konečně může přejít k&#160;jádru věci.</p>
			<p class="MLP_text ParaOverride-1">„Nechcete snad tvrdit, tylku, že všichni dnešní obyvatelé Hepteridy jsou potomky oněch neblahých plavců, prchajících z&#160;Harappy…“</p>
			<p class="MLP_text ParaOverride-1">„Ne, ne, nic takového mne ani nenapadne! Já sám a&#160;několik desítek dosud žijících starších obyvatel jsme přilétli například na Hepteridu před devadesáti lety korábem Phoebe&#160;06 z&#160;benárského letiště, když se zdálo, že úpravy Himálaje navždy znemožní další používání hyperspaciálního prostoročasového tunelu, který, řečeno velmi nepřesně, ústí právě v&#160;této oblasti. Za uplynulá tisíciletí přece jen o&#160;tom tu a&#160;tam proskočily nějaké zmatené zprávy&#160;– všechna ta nesmyslná povídání o&#160;tibetských podzemních říších dobra a&#160;zla, o&#160;Agartě a&#160;Shampullah… Snad jste je také slyšel. Jakýsi agresivní politik ze samého konce novověku, tuším, že se jmenoval Hiller či Hitler nebo nějak podobně, jim věřil tak pevně, že ještě v&#160;průběhu poslední velké války nařídil svým agentům pátrat v&#160;Tibetu. Strážcům to prý tehdy dokonce způsobilo nějaké obtíže. Další, novější přistěhovalci byli právě v&#160;poslední době dopraveni kosmolety Asper&#160;176 a&#160;Regius&#160;07, jejichž posádky byly získány pro myšlenku přesídlení na Hepteridu a&#160;přizpůsobení se našim poněkud…,“ tylku sotva znatelně zaváhal, „…&#160;poněkud zvláštním zvyklostem a&#160;osobitému způsobu života. Neměli jsme jiné východisko.“</p>
			<p class="MLP_text ParaOverride-1">„A&#160;Capax&#160;37?“ vypálil Mart otázku. Tylku jen pokrčil rameny.</p>
			<p class="MLP_text ParaOverride-1">„O&#160;této lodi nemáme ani tušení, pane Stame. Neznáte základy našeho společenství, a&#160;proto mi nemusíte věřit, že my, totiž my zastávající ve správě této planety zodpovědné funkce&#160;– a&#160;to o&#160;sobě mohu se vší skromností prohlásit&#160;– prostě nemůžeme nemluvit pravdu. Kdybych vám nemohl nebo nesměl odpovědět podle pravdy, mlčel bych.“</p>
			<p class="MLP_text ParaOverride-1">„Capax&#160;37 vezl na palubě dost jaderných výbušnin, aby se z&#160;Hepte­ridy stal pás celkem skladných asteroidů a&#160;kosmického prachu,“ opakoval Mart Šéfovu myšlenku. „A&#160;zmizel v&#160;mimoprostoru s&#160;kursem do tohoto sektoru. To není zrovna k&#160;popukání,“ dokončil pochmurně a&#160;žalobným tónem, jako kdyby tylku schovával nešťastný Capax pod šafránově žlutým hábitem. Což nebylo pravděpodobné.</p>
			<p class="MLP_text ParaOverride-1">„Víme o&#160;tom,“ kývl stařec. „Rada starších řeší i&#160;tuto otázku v&#160;souvislosti s&#160;oběma vašimi přáteli. Zdá se, že nalezneme styčné body obou… obou mimořádných událostí. Chtěl jste se ještě zeptat, pane Stame, proč jsme Zemi unášeli kosmické koráby a&#160;proč jsme raději nepoužívali hyperprostorového tunelu, že?“</p>
			<p class="MLP_text ParaOverride-1">Mart přisvědčil s&#160;lehkými pocity rozpaků, které sám nedovedl vysvětlit, tím méně je sám před sebou jako zplnomocněncem Galaktické centrály, podnikajícím zcela oprávněné šetření, obhájit. Tylku byl koneckonců jenom stařík ve výstředním rouchu, který se v&#160;posledních sto letech patrně velmi činně zúčastnil neomluvitelné krádeže přinejmenším tří kosmoletů a&#160;tím&#160;– nehledě k&#160;jiným důsledkům&#160;– i&#160;vzniku prvotřídního zmatku v&#160;několika sekcích Centrály. Dovedl sice číst nějakým záhadným způsobem myšlenky, ale to by možná (Mart si tím nebyl jist) dokázal šikovný psychiatr nebo varietní artista také. Zároveň však nepochyboval, že by se tenhle děda, třaslavě popíjející čaj, okamžitě stal z&#160;jakýchsi naprosto nepochopitelných důvodů středem společnosti například výročních galavečírků kosmické výkonné noblesy a&#160;že by bez zřejmého úsilí zastínil nejen nejslavnější kosmonauty, ale i&#160;– a&#160;to už bylo co říci&#160;– ještě daleko slavnější polyvizní hvězdy. Což bylo zřejmě nesmyslné, ale jisté. Credo, quia absurdum<span class="CharOverride-2"><span id="footnote-000-backlink"><a class="_idFootnoteLink _idGenColorInherit" href="../Text/blazni_z_hepteridy_014.xhtml#footnote-000">1</a></span></span>.</p>
			<p class="MLP_text ParaOverride-1">Tylku zdvořile nepřerušoval jeho přemítání a&#160;tvářil se zcela neproniknutelně. Teprve když Mart skončil úvahy bolestným povzdechem, odpověděl:</p>
			<p class="MLP_text ParaOverride-1">„Jednou z&#160;hlavních a&#160;vyžadovaných vlastností našeho života zde, kterou kupodivu přesně vystihl i&#160;James Hilton, je, pane Stame, umírněnost. Jsme mírně asketičtí a&#160;stejně mírně rozmařilí. Vhodné prostředí k&#160;obojímu musí být stále vytvářeno. Rozebráním kosmických korábů a&#160;instalací četných zařízení získáváme jistou míru pohodlí a&#160;příjemností, která je žádoucí. Luminofory, elektrárny, anihilátory… Chápete? Je tu však ještě další přinejmenším stejně závažný důvod: hyperkosmický tunel byl otevřen před mnoha tisíci lety a&#160;původní obyvatelé této planety se sem nikdy nevrátili, aby jím mohli podle libosti vládnout. Trvalo neobyčejně dlouho, než se to alespoň zčásti podařilo nám, pozemským přistěhovalcům. Dodnes však ne úplně, pane Stame. Nevíme vlastně o&#160;trasách třetího řádu téměř nic. Zkoušíme jen štěstí.“</p>
			<p class="MLP_text ParaOverride-1">„To znamená,“ zděsil se Stam, „že bychom se mohli navždy ocitnout někde… někde ve staré Harappě a&#160;nechat se tam podříznout nájezdníky?“</p>
			<p class="MLP_text ParaOverride-1">Tylku mírně nachýlil hlavu. „Jsem rád, že jste tak chápavý, pane Stame. Ano, nelze to vyloučit. Nelze vyloučit ani to, že by se poutník hyperspaciálním tunelem ocitl v&#160;téže době na již opuštěné Hepteridě. Vlastně, abych byl docela upřímný, Rada starších se ve svém zasedání zabývá převážně otázkou, zda ony dvě podivné bytosti, se kterými se prý harappští plavci setkali po přenesení na Hepteridu, nebyli vaši přátelé, tuším pan Tobiáš a&#160;pan Petr. Šlo nesporně o&#160;dva muže, vy a&#160;slečna Karnová jste tedy mimo podezření. A&#160;byli-li to pan Tobiáš a&#160;pan Petr, nebo chcete-li, <span class="MLP_znak_kurziva_11b">budou-li</span> to oni, jak máme postupovat dál.“</p>
			<p class="MLP_text ParaOverride-1">Tylku si obřadně přitáhl cípy šafránového roucha k&#160;tělu, čímž dal zdvořile najevo, že rozhovor skončil. Zároveň se lehkým trhnutím probrala Kara a&#160;přejela si gestem myslitele, milovaným miliardou diváků, čelo útlou dlaní.</p>
			<p class="MLP_text ParaOverride-1">„Slyšela jsem dobře něco o&#160;Tobiášovi a&#160;o&#160;Petrovi?“ zajímala se. „Budou už zase brzy na světě?“</p>
			<p class="MLP_text ParaOverride-1">Mart polkl.</p>
			<p class="MLP_text ParaOverride-1">„Jak se to vezme, slečno Karnová,“ prohlásil nakonec hlasem naprosto postrádajícím jakýkoli sugestivní optimismus. „Někde se snad, doufejme, vykutálejí.“</p>
			<hr class="HorizontalRule-1"/>
			<div class="_idFootnotes">
				<div id="footnote-000" class="_idFootnote">
					<p class="MLP_pozn_pod_carou ParaOverride-1"><a class="_idFootnoteAnchor _idGenColorInherit" href="../Text/blazni_z_hepteridy_014.xhtml#footnote-000-backlink">1</a>  Věřím, protože je to nesmyslné. <span class="MLP_znak_kurziva_9b CharOverride-4">Pozn. red.</span></p>
				</div>
			</div>
		</div>
</body>
</html>