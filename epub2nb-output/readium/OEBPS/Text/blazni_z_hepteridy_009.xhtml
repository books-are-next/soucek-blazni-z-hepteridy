<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>blazni_z_hepteridy-6</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="blazni_z_hepteridy-6" xml:lang="cs-CZ">
		<div class="Z-kladn--textový-r-meček">
			<p id="_idParaDest-5" class="MLP_uroven2_kapitola ParaOverride-1">5.&#160;kapitola</p>
			<p class="MLP_dopis_bez1radku_-I- ParaOverride-1">Když jsme si, milé zvířátko, rozdělili v&#160;duchu každou viditelnou částečku hmoty na nesčíslné množství neviditelných tělísek, je třeba si představit, že celý nekonečný vesmír se skládá jen z&#160;takových nekonečných, velice pevných, nezničitelných a&#160;jednoduchých atomů, z&#160;nichž některé jsou krychlové, jiné rovnoběžníkové, jiné zas hranaté, kulaté, špičaté, jehlancovité, šestiúhelníkové, oválné a&#160;všechny působí jinak, každý podle svého tvaru.</p>
			<p class="MLP_dopis_podpis ParaOverride-1">— Cyrano z&#160;Bergeraku, Cesta na Měsíc</p>
			<p class="MLP_text_bez1radku ParaOverride-1">Centrála pochopitelně nevřela vzrušením jednak proto, že si nemohla dovolit vřít ani pro závažnější události, než jakou byla ztráta tří lodí v&#160;sektoru Hepteridy, jednak proto, že automatické počítače asi neznají emoce (navzdory opačným tvrzením několika kybernetických romantiků) a&#160;je jím naprosto lhostejné, evidují-li housky, nešťastné milence nebo ztracené kosmické koráby. A&#160;příslušníci Centrály, tedy lidé, měli právě v&#160;těchto dnech na starosti především erupce na Terebře, ohrožující kontinenty, jež musely být evakuovány, podivně zákeřnou a&#160;takřka škodolibou infekci v&#160;sektoru Laurea, roznesenou na několik planet dříve, než epidemiologové nastražili sluch, a&#160;konečně opět jednou další zmatené a&#160;neúplné zprávy o&#160;setkání s&#160;jakýmsi mimozemským inteligentním životem. Posledním důvodem, proč Centrála neburácela vzrušením, bylo, že vlastně jako uzavřená instituce obvyklého typu neexistovala; její pracovníci byli navzájem často tisíce kilometrů vzdáleni a&#160;spojeni toliko videofony a&#160;duplikátory. Po zdokonalení gravifonie bude dokonce možné – jak se zdálo&#160;– rozšířit možnosti umístění představitelů Centrály kdekoli po Galaxii, aniž by došlo k&#160;prodlení.</p>
			<p class="MLP_text ParaOverride-1">„Dále,“ zabručel Šéf, jak se na šéfa sluší, tedy nerudně. Obrazovka se automaticky rozsvítila.</p>
			<p class="MLP_text ParaOverride-1">„Výsledky pravděpodobnostního hodnocení problému, sektor Hepterida,“ řekl mladý muž a&#160;vsunul plastikovou destičku do štěrbiny duplikátoru. Současně se tatáž destička vyplazila z&#160;duplikátoru na Šéfově stole jako hmyz, který vylezl ze škvíry pod kamenem. Ani v&#160;pětadvacátém století nebyli výkonní mladí mužové v&#160;centrálních úřadech nahrazeni žoviálními roboty, blikajícími světýlky a&#160;mluvícími mechanickým hlasem operních tenorů, propadlých alkoholu. Ne snad, že by roboti nezastali tutéž práci téměř stejně dobře, nebo dokonce lépe&#160;– výkonní mladí mužové se však za nic na světě nenechali vytlačit z&#160;pozic, výhodně, ač pouze obrazně, blízkých Šéfovu křeslu. Ten dědek tu přece věčně nebude, ksakru.</p>
			<p class="MLP_text ParaOverride-1">Šéf po několik okamžiků potlačil překvapení, že něco jako problém sektoru Hepterida existuje, pak si ale vzpomněl na ztracené koráby a&#160;na svůj včerejší rozhovor s&#160;Martem Stamem, agentem Centrály pro zvláštní úkoly. Přelétl očima, jejichž démonický lesk prozrazoval dosti silné kontaktní čočky, výsledek díla počítače. Jako obvykle v&#160;těchto případech nebyl k&#160;ničemu&#160;– postupné seřazení možných malérů od havárie iontového motoru (pro tři lodě v&#160;daném časovém intervalu možnost 2,7&#160;· 10<span class="CharOverride-2">-9</span>) přes palubní vzpoury (0,45&#160;· 10<span class="CharOverride-2">-9</span>) až k&#160;zásahu dosud neznámé civilizace, který byl v&#160;poměrně dost slušně a&#160;alespoň zhruba prozkoumaném sektoru Hepteridy puntičkářsky oceněn údajem 4,68&#160;· 10<span class="CharOverride-2">-15</span> pravděpodobnosti, bylo sice pozoruhodnou matematicko-logickou etudou, o&#160;skutečných příčinách ztráty lodí nedokázala však říci více než opilý mechanik, probírající ji s&#160;přáteli v&#160;bufetu nějakého zapadlého kosmodromu. Spíše méně.</p>
			<p class="MLP_text ParaOverride-1">Šéf pocítil nával pocitu zmarněnosti.</p>
			<p class="MLP_text ParaOverride-1">„Podle počtu pravděpodobnosti je takřka vyloučeno,“ řekl unaveně a&#160;s&#160;plným vědomím, že mluví docela zbytečně, ačkoli právě tenhle mladík vypadal jako jeden z&#160;nejschopnějších, „abyste si při lyžování způsobil komplikovanou zlomeninu nohy. Díky tomu se kdejaký blázen hrne v&#160;zimě na hory nebo v&#160;létě do skidromů a&#160;nemocnice se vesele plní. Doufal jsem, že mi přinesete místo těch nesmyslů&#160;–“ štítivě odložil destičku na psací stůl,&#160;„nějaký rozumný nápad.“</p>
			<p class="MLP_text ParaOverride-1">Mladík poněkud zrudl. Neztratil tedy ještě v&#160;kolotoči Centrály všechny dobré přirozené vlastnosti a&#160;zbývala jakási naděje, pomyslel si Šéf.</p>
			<p class="MLP_text ParaOverride-1">„Vzpomněl jsem si…,“ začal nesměle.</p>
			<p class="MLP_text ParaOverride-1">„Vy, nebo počítač?“</p>
			<p class="MLP_text ParaOverride-1">„Já,“ řekl mladý muž po chvilce váhání s&#160;přemáháním, jako by se přiznával k&#160;sice pečlivě utajované, ale tím ohavnější neřesti. „Já sám, Šéfe. Vrtám se po večerech tak trochu v&#160;dějinách některých sektorů. Náhodou mezi ně patří Sco&#160;X/3, chci říci Hepterida, a&#160;to všechno kolem…“</p>
			<p class="MLP_text ParaOverride-1">Šéf kývl. Věděl pochopitelně také, že Sco&#160;X/3 je sektor Hepteridy, ale potlačil v&#160;sobě v&#160;zájmu srdečních věnčitých cév myšlenku, že je podřízeným považován za beznadějně sklerotickou trosku člověka. </p>
			<p class="MLP_text ParaOverride-1">„A&#160;dál?“</p>
			<p class="MLP_text ParaOverride-1">„Vzpomněl jsem si, že asi před osmdesáti&#160;– ne, promiňte, Šéfe, už to bude skoro sto let, požádala jakási skupina pošuků o&#160;hromadnou emigraci právě na Hepteridu. Tenkrát byla sotva naťuknutá automatickými sondami.“</p>
			<p class="MLP_text ParaOverride-1">Šéf bolestně zkřivil tvář při slovech „pošuci“ a&#160;„naťuknutá“ jako každý starší pán, setkávající se s&#160;nevyhnutelnými zvláštnostmi mládí, připomínajícími mu, že je právě jen starším pánem. „A&#160;co to bylo, ehm, za pošuky?“</p>
			<p class="MLP_text ParaOverride-1">Mladý muž byl šťasten, že nebyl rovnou potupně vyhnán z&#160;obrazovky posvátné pracovny, a&#160;že s&#160;ním dokonce Šéf ztrácí čas.</p>
			<p class="MLP_text ParaOverride-1">„Nikdo to vlastně dodnes dobře neví. Něco jako… jako fakíři. Soustřeďování se na vlastní pupek a&#160;podobně. Já o&#160;těchhle věcech moc nevím. Nakonec jim to nepovolili, jak jsem se dozvěděl. Od počítačů,“ dodal rychle a&#160;omluvně. „Biologický průzkum Hepteridy nebyl tehdy ještě dokončen, a&#160;tak…“ Rozpačitě zmlkl, když si uvědomil, že si málem dovolil poučovat Šéfa.</p>
			<p class="MLP_text ParaOverride-1">Ten věděl, a&#160;dokonce už si vzpomněl. Ano, před sto lety. Bylo mu tehdy sotva dvacet, když se bouřlivě rozhodoval o&#160;projektu podstatného snížení Himálaje, aby mohl vlhký oceánský vzduch svými dešti znovu po miliónech let učinit z&#160;východoasijských a&#160;středoasijských pouští zahradu. V&#160;jednom okamžiku to skoro vypadalo, že Koordinační rada projekt schválí, ačkoli k&#160;tomu později nedošlo k&#160;velkému žalu jeho vlastní generace, jež by byla uvítala třeba změnu zeměkoule v&#160;zeměkrychli, jen aby se konečně NĚCO POŘÁDNÉHO dělo. Mezi oponenty tehdy takřka zanikl hlas, vlastně hlásek, skupiny lidí nejrůznějšího původu, kteří do Tibetu odcházeli na útěku před civilizací. Nebylo jich mnoho&#160;– technika se jakžtakž začala vyškrabávat z&#160;dětských plenek a&#160;opět zlepšovat pozemské životní prostředí, které na přelomu novověku a&#160;kosmověku málem navždy zničila. Pár tisíc, možná. Nebyli to ovšem fakíři a&#160;už vůbec se nedívali na vlastní pupek. Tyhle kejkle patřily, jak si Šéf matně vzpomínal na dávná školní léta, někam do staré Byzance. Ano, omphaloskopie, sekta hesychastů, Jan Kantakuzen… Potěšeně se usmál, že to s&#160;tou sklerózou nebude ještě nejhorší. Mládenec na obrazovce povinně&#160;– což bylo koneckonců správné&#160;– úsměv opětoval.</p>
			<p class="MLP_text ParaOverride-1">„No a? Co to má společného s&#160;Capaxem&#160;37 a&#160;dalšími loďmi?“</p>
			<p class="MLP_text ParaOverride-1">„To nevím, ale…“</p>
			<p class="MLP_text ParaOverride-1">„Tak se nevrťte jako brejlovec a&#160;vymáčkněte se, člověče! Proto jsem vás zavolal.“</p>
			<p class="MLP_text ParaOverride-1">„Víte, Šéfe, ono to vypadá hrozně přitažené za vlasy, ale… Já jsem si dal v&#160;Ústředním paměťovém vyhledat nějaká data. Ti&#160;– ti fakíři se tenkrát už neozvali. Vůbec ne, ačkoli všechny ostatní zájmové skupiny, šlo totiž alespoň o&#160;částečnou nivelaci Himálaje…“</p>
			<p class="MLP_text ParaOverride-1">„Vím o&#160;tom. Pokračujte,“ přerušil ho Šéf.</p>
			<p class="MLP_text ParaOverride-1">„Ano. Tak tedy všechny protestující zájmové skupiny se předháněly v&#160;protinávrzích. Tak třeba tady…,“ vytáhl z&#160;kapsy další plastikové destičky, na které se Šéf podíval se zlým zafuněním. „Ano, Šéfe, promiňte,“ prohlásil a&#160;honem nacpal destičky zpět do kapsy, „divné je, že ti…“</p>
			<p class="MLP_text ParaOverride-1">„Pošuci,“ napověděl Šéf.</p>
			<p class="MLP_text ParaOverride-1">„…&#160;jen jednou. A&#160;ještě něco. Když se pak stavěly první himálajské heliocentrály zrovna tam, kde měli žít, zmizeli.“</p>
			<p class="MLP_text ParaOverride-1">„Jak to, zmizeli? Vypařili se? Sublimovali?“</p>
			<p class="MLP_text ParaOverride-1">Mladík pokrčil rameny. „To nevím. Některé kmeny z&#160;Tibetu a&#160;Nepálu byly tenkrát na vlastní přání přestěhovány na klidnější místa.“ Sjel znovu rukou ke kapse, ale pod Šéfovým pohledem zase rychle prsty vytáhl a&#160;předstíral, že si toliko upravoval kombinézu. „Pokud se pamatuji, Bandžhankriové a&#160;Kušundové a… a&#160;podobně. Nikdo jiný…“</p>
			<p class="MLP_text ParaOverride-1">„Opakuji znovu svou otázku, mládenče,“ nahrbil se Šéf za stolem, takže se podobal kaferskému buvolu chystajícímu se k&#160;útoku, „co to má nebo může mít společného se ztrátou tří kosmických lodí v&#160;sektoru Sco&#160;X/3?“</p>
			<p class="MLP_text ParaOverride-1">Už aby tě vzal čert, dědku, řekl si mladík v&#160;duchu, což nahlas přeložil takto: „Velmi lituji, Šéfe, ale tohle všecko jsem vám musel říct předem. Zamotal jsem celou záležitost do problému sektoru Hepteridy jenom proto, že se vzápětí po podání prvního a&#160;jediného protestu tou divnou čeládkou ztratila z&#160;kosmodromu v&#160;Benáresu jedna stará rachotina,“ znovu pohyb ke kapse, znovu jeho přerušení, „tuším Phoebe&#160;06. Dnes už by pochopitelně patřila do muzea,“ poznamenal mladík přesvědčivě a&#160;Šéf bolestně zkřivil tvář jako vždy, když někdo kladl léta jeho mládí do druhohor k&#160;dinosaurům nebo někam poblíž, „ale mohla se už kupodivu pohybovat i&#160;v&#160;mimoprostoru. Tenkrát to byla pro velké koráby ještě úplná novinka.“</p>
			<p class="MLP_text ParaOverride-1">Ten kluk není hloupý. Dobře že jsou u&#160;počítačů také lidské mozky.</p>
			<p class="MLP_text ParaOverride-1">„A&#160;výsledek vyšetřování?“</p>
			<p class="MLP_text ParaOverride-1">„Skoro nula. Nakonec to zaváleli,“– mladík opravdu řekl „zaváleli!“&#160;– „na nějakou sektičku posledních náboženských fanatiků, která prý chtěla Phoebe zničit jako pomstu za posvátné krávy či za co, a&#160;tak ji prostě vypustila pánubohu do oken. Vyšetřování bylo brzy zastaveno&#160;– víte přece, jak je Centrála opatrná v&#160;otázkách víry.“ Šéf věděl. „Ona byla Phoebe stejně určena do šrotu,“ utěšil ho ještě mladík povzbudivě, jako kdyby její ztráta Šéfa osobně postihla. „O&#160;nic tedy celkem nešlo. Jenom si myslím, jestli ti pošuci, když dovolíte, přece jenom nebyli v&#160;Phoebe, když šla ke všemu čertům.“</p>
			<p class="MLP_text ParaOverride-1">„Před chvílí jste se zmiňoval o&#160;oknech pánaboha,“ poznamenal Šéf.</p>
			<p class="MLP_text ParaOverride-1">„Tam nebo tam. A&#160;kdoví, jestli to náhodou nebylo v&#160;kursu Hep­teridy. Možná že by to stará Phoebe byla ještě dokázala. Víte přece, jakým fofrem se koráby vyřazují…“</p>
			<p class="MLP_text ParaOverride-1">„Vím,“ přikývl Šéf. „Až moc dobře, mládenče.“</p>
		</div>
</body>
</html>