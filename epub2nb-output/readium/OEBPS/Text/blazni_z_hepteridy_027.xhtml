<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>blazni_z_hepteridy-24</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="blazni_z_hepteridy-24" xml:lang="cs-CZ">
		<div class="Z-kladn--textový-r-meček">
			<p id="_idParaDest-23" class="MLP_uroven2_kapitola ParaOverride-1">23.&#160;kapitola</p>
			<p class="MLP_dopis_bez1radku_-I- ParaOverride-1">Nuže, železo se živí magnetem a&#160;magnet železem; což jest tak zjevné, že nesvedeme-li je dohromady, aby mohl každý nahradit ztrátu své substance, železo reziví a&#160;magnet ztrácí sílu.</p>
			<p class="MLP_dopis_podpis ParaOverride-1">— Cyrano z&#160;Bergeraku, Cesta do sluneční říše</p>
			<p class="MLP_text_bez1radku ParaOverride-1">Zelené slunce Hepteridy stálo vysoko na obloze a&#160;moře bylo naprosto stejné jako před tisíci, desetitisíci a&#160;statisíci lety. Duhové koule datů pomalu, téměř rozkošnicky stoupaly do výše a&#160;rozpadaly se v&#160;hejna čehosi podobného motýlům.</p>
			<p class="MLP_text ParaOverride-1">A&#160;nikdo by netušil&#160;– a&#160;ani nemohl tušit&#160;– že se čas vrátil zpět proti svému vlastnímu mocnému proudu, že na vzdálené Zemi teprve rozkvétají civilizace nezničitelného života po obrovské katastrofě, jež zničila Atlantidu i&#160;Mu a&#160;vrhla tuto planetu do dočasného barbarství temného mezolitu. Že jsou teprve vytyčovány první megality, ukazující dávno známé cesty ke hvězdám. Že se v&#160;povodí Indu, v&#160;Egyptě, Mezopotámii a&#160;na vyprahlých pláních And znovu sbírá lidský duch k&#160;protiútoku na přírodu a&#160;její drtivé kosmické síly. Že v&#160;dálné budoucnosti dříme epos o&#160;Gilgamešovi i&#160;o&#160;Homérových hrdinech, pyramidy, Tíwanaku i&#160;všechna krev, která bude prolita.</p>
			<p class="MLP_text ParaOverride-1">A&#160;nikdo by netušil&#160;– a&#160;ani nemohl tušit&#160;– že právě tento okamžik spíná minulost člověka s&#160;jeho přítomností a&#160;budoucností a&#160;vytváří mohutnou klenbu, které je určeno stát se kosmickou, galaktickou architekturou, hlásající slávu člověka a&#160;nepatrného prášku planety Země.</p>
			<p class="MLP_text ParaOverride-1">Šéf rozkousl kapsli hyperdrilu. Záhy pocítil, že slabost v&#160;kolenou a&#160;závrať mizejí spolu s&#160;bolestmi hlavy, které se dostavují při každém posunu mimoprostorem. Příznaky byly tentokrát rozhodně nesrovnatelně mírnější. Zdálo se, že posun časem, tou podivnou a&#160;nevysvětlitelnou dimenzí, provokující fyziky a&#160;filozofy ke stále bláznivějším a&#160;nepravděpodobnějším hypotézám, je pro lidský organismus zřejmě snazší, ne-li dokonce přirozenější. Tylku vypadal naprosto stejně jako jindy, ale tomu se už Šéf ani trochu nedivil. Kdyby přišel o&#160;nohu, poznal bych to asi teprve podle chůze, pomyslel si. A&#160;to ještě kdoví jestli. Tihle fakíři…</p>
			<p class="MLP_text ParaOverride-1">Shrnul do dlaně zbytek kapslí léků a&#160;uvažoval, jestli je nemá hodit do moře&#160;– gesto se mu však zdálo zbytečně teatrální, a&#160;tak opět ruku stydlivě schoval do kapsy.</p>
			<p class="MLP_text ParaOverride-1">Hladina byla pustá a&#160;nesličná, pokud ovšem nesličností rozumíme nedostatek jakýchkoli známek života. Lehký vítr přiháněl k&#160;písčitému lemu kolem balvanů drobné vlnky, vytvářející na miniaturních plážích členité ornamenty.</p>
			<p class="MLP_text ParaOverride-1">„Jak dlouho budeme čekat?“ zeptal se konečně Šéf.</p>
			<p class="MLP_text ParaOverride-1">Tylku pokrčil rameny. „Nevím&#160;– ale určitě se dočkáme, bratře. Jsme dva mužové…“</p>
			<p class="MLP_text ParaOverride-1">„…&#160;dva zatraceně podivní mužové…,“ zavrčel Šéf na doplnění. </p>
			<p class="MLP_text ParaOverride-1">„…&#160;dva zatraceně podivní mužové,“ přijal tylku obohacení, „čekající na pobřeží moře dosud nepojmenované planety na první sedmiveslici, která jí dá jméno, bratře. To přece stojí za nějakou dobu čekání.“</p>
			<p class="MLP_text ParaOverride-1">„Moc velká tlačenice tu zrovna není.“</p>
			<p class="MLP_text ParaOverride-1">„A&#160;ještě dlouho nebude, pokud můžeme předpokládat. Ovšem, kdo ví?“</p>
			<p class="MLP_text ParaOverride-1">Šéf přemýšlel a&#160;poklepával prsty na chladný, žilkovaný balvan. „Celá tahle záležitost je od začátku do konce bláznivá, tylku. A&#160;já bych byl možná přece jen raději riskoval další čtyři nebo třeba dalších deset lineárních posunů v&#160;mimoprostoru, kdybych nebyl přesvědčen, že se nám podaří trochu opravit čas. Víte, nesnesl bych myšlenku, že mám jenom jedny jediné koleje, po kterých musím a&#160;musím a&#160;nic jiného než musím jedním jediným směrem dopředu. Pokusím se vám to dokázat. Těm ztroskotancům z&#160;Harappy, kteří by se měli podle vás každou chvíli objevit, ukáži celou spoustu zajímavých triků. Když se mi podaří dát jim slušný štulec do začátku, objeví možná za pět tisíc let kosmický koráb z&#160;Hepteridy planetu Zemi, a&#160;ne naopak.“</p>
			<p class="MLP_text ParaOverride-1">„Je to snad&#160;– možné,“ připustil váhavě tylku. „Nikdo neví, co se v&#160;těchto přídech může stát a&#160;do jaké míry mohou být změněny dějiny vesmíru, jehož zcela nepatrnou a&#160;pramálo významnou součástí je nejen Hepterida a&#160;Země, ale i&#160;celá Galaxie. A&#160;tak nepatrná korektura neznamená asi v&#160;kosmickém měřítku nic. Nebo téměř nic.“</p>
			<p class="MLP_text ParaOverride-1">„Ano?“ pohlédl na něho Šéf.</p>
			<p class="MLP_text ParaOverride-1">„Riskujete tím, nebo zvyšujete riziko, že se za pět tisíc let nenarodíte. Nebo že přinejmenším nebudete na Zemi Šéfem.“</p>
			<p class="MLP_text ParaOverride-1">„Tak to mne trápí úplně ze všeho nejméně,“ zašklebil se Šéf. „Budeme teď mít jiné starosti než se starat o&#160;znovuzrození nebo bývalé zrození nebo reprízu zrození&#160;– vlastně proč bychom se měli rodit, když už se to jednou stalo?“ Mávl rukou. „Nechme toho, stejně to nerozmotáte. Čeká nás určitě hromada práce, tylku. Dva&#160;– promiňte&#160;– dva dědkové na kolonizaci pusté planety nejsou zrovna moc impozantní silou, i&#160;když se o&#160;tom navzájem usilovně přesvědčují, nemyslíte?“</p>
			<p class="MLP_text ParaOverride-1">Tylku si zimomřivě přitáhl cíp šafránového pláště přes rameno. Od moře zavanul náhle chlad. „Ne, to jistě ne, bratře. Ale k&#160;vašim schopnostem dát věcem tvar a&#160;řád, a&#160;snad i&#160;k&#160;mým skromným znalostem několika dovedností, které tamtěm&#160;–,“ pokynul směrem k&#160;pustému moři,&#160;„pomohou přežít a&#160;přizpůsobit se i&#160;bez příliš náročných příprav, můžeme připočítat ještě jejich pomoc.“</p>
			<p class="MLP_text ParaOverride-1">„Čí?“ nechápal Šéf.</p>
			<p class="MLP_text ParaOverride-1">„Jejich. Původních obyvatel této planety, i&#160;když ovšem už tuto planetu dávno opustili. Sama skutečnost, že sem bude&#160;– doufejme&#160;– zanedlouho přenesena sedmiveslice z&#160;harappského Lotharu, svědčí o&#160;jejich neustávající aktivní účasti.“</p>
			<p class="MLP_text ParaOverride-1">„To jsem zvědav,“ řekl s&#160;mírnými pochybnostmi v&#160;hlase Šéf. „Vždycky jsem si strašně přál setkat se s&#160;nějakými nepozemšťany rodem a&#160;původem. Zatím se mi to za sto dvacet let nepodařilo. Když nám trochu píchnou, dobře. Ale bez nich si, doufejme, taky nějak poradíme. Žádné pánbíčky hned od začátků.“</p>
			<p class="MLP_text ParaOverride-1">Vítr od moře sílil a&#160;zaháněl daty, kteří se schovali do vysoké trávy. Šéf si povšiml, že se půda lehce chvěje&#160;– jako ladička. A&#160;pak měl pojednou na prchavý okamžik dojem, že je opět uvnitř absolutně hladké roury, složené z&#160;kouře tisíckrát tvrdšího než ocel, a&#160;zároveň průsvitného, takže jím byly vidět hvězdy&#160;– čehož si ani Tobiáš, ani Péťa nepovšimli, ale Šéf si tím byl jist. Tentokrát se nepropadal šílenou rychlostí on, ale svět kolem. Dojem trval krátký okamžik. Pak se opět rozjasnilo, jen rozkmitané kontury obzoru i&#160;balvanů a&#160;vůbec všeho kolem prozrazovaly úžasnou intenzitu silového pole, které právě prolomilo bariéru času i&#160;prostoru.</p>
			<p class="MLP_text ParaOverride-1">Několik set metrů od břehu plula loď, daleko větší než jakou Šéf, předem smířený s&#160;každou kocábkou, očekával. Její stožár byl sice zlomený a&#160;ráhna v&#160;beznadějném nepořádku, ale boky se sedmi řadami dlouhých vesel, teď zčásti roztříštěných nebo bezmocně visících, stoupaly elegantní křivkou k&#160;palubě ve výši několikapatrového domu nad hladinou. Příď byla protažena do výšky a&#160;končila vyřezávanou figurou hlavy pohádkového zvířete s&#160;očima z&#160;lesklých rudých kamenů.</p>
			<p class="MLP_text ParaOverride-1">Loď byla zdánlivě prázdná&#160;– ale už za několik okamžiků se na palubě počaly vrávoravě vztyčovat první snědé postavy. Kormidlo opět pracovalo a&#160;loď se vyrovnala. Objevovalo se stále více mužů i&#160;žen v&#160;pestrých šatech, tísnících se u&#160;brlení paluby a&#160;s&#160;úžasem pohlížejících na cizí, neznámý břeh a&#160;na dva tak rozdílné muže na něm.</p>
			<p class="MLP_text ParaOverride-1">Šéf vypjal prsa, zaujal důstojnou pózu a&#160;sledoval, jak se několik prvních vesel zvedlo a&#160;zabralo. Ti lidé měli pro strach uděláno&#160;– pochopitelný a&#160;za daných okolností naprosto omluvitelný šok trval takřka neuvěřitelně krátkou dobu. Rozhodně kratší, než na jakou měli právo bez hyperdrilu. Na okamžiku si přál, aby měl takové kosmonauty, jakými byli muži u&#160;kormidla&#160;– pak si ovšem uvědomil, že jej od kosmověku dělí plných pět tisíc let a&#160;že již žádné kosmonauty nebude vychovávat, a&#160;ani se s&#160;nimi nesetká.</p>
			<p class="MLP_text ParaOverride-1">Násilně přerušil myšlenky. Koráb se pomalu a&#160;opatrně, teď už rytmickými pohyby zbylých vesel (bubeník v&#160;podpalubí se zřejmě dal do práce), blížil k&#160;pobřeží.</p>
			<p class="MLP_text ParaOverride-1">„Domluvíme se s&#160;nimi, tylku?“ obrátil se Šéf na starce v&#160;šafránovém rouše, sledujícího s&#160;kamenným obličejem události.</p>
			<p class="MLP_text ParaOverride-1">„Doufám. Náš vlastní jazyk je odvozen z&#160;jazyka Harappy a&#160;neměl mnoho příležitostí podléhat cizím vlivům.“</p>
			<p class="MLP_text ParaOverride-1">„Taky si myslím,“ přikývl Šéf. „Tak jim laskavě řekněte, pokud možno hlasitě, ať dají pozor a&#160;raději zakotví kus od břehu. Zatím si nemůžeme dovolit ztratit jedinou loď, kterou momentálně máme, i&#160;když za moc nestojí a&#160;budeme ji brzy gruntovně vylepšovat. Musíme se tu trochu poohlédnout kolem.“</p>
			<p class="MLP_text ParaOverride-1">Tylku přikývl a&#160;pomalými krůčky sestupoval ke břehu. Šéf přimhouřil oči, do nichž mu svítilo Zelené slunce Hepteridy, klonící se pomalu k&#160;obzoru.</p>
			<p class="MLP_text ParaOverride-1">Půjde to. Určitě to půjde. S&#160;těmihle lidmi ano.</p>
		</div>
</body>
</html>